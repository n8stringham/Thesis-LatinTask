PROLOGUS.


  Nec fonte labra prolui caballino,
  nec in bicipiti somniasse Parnaso
  memini, ut repente sic poeta prodirem.
  Heliconidasque pallidamque Pirenen
  illis remitto, quorum imagines lambunt                           5
  hederae sequaces: ipse semipaganus
  ad sacra vatum carmen adfero nostrum.
  quis expedivit psittaco suum chaere
  picamque docuit nostra verba conari?
  magister artis ingenique largitor                               10
  venter, negatas artifex sequi voces;
  quod si dolosi spes refulserit nummi,
  corvos poetas et poetridas picas
  cantare credas Pegaseium nectar.




  SATURA I.


  O curas hominum! o quantum est in rebus inane!
  ‘Quis leget haec?’ Min tu istud ais? nemo hercule! ‘Nemo?’
  Vel duo, vel nemo. ‘Turpe et miserabile!’ Quare?
  ne mihi Polydamas et Troiades Labeonem
  praetulerint? nugae. non, si quid turbida Roma                   5
  elevet, accedas examenque inprobum in illa
  castiges trutina, nec te quaesiveris extra.
  nam Romae quis non--? a, si fas dicere-- sed fas
  tum, cum ad canitiem et nostrum istud vivere triste
  aspexi ac nucibus facimus quaecumque relictis,                  10
  cum sapimus patruos; tunc, tunc, ignoscite-- ‘Nolo.’
  Quid faciam? sed sum petulanti splene cachinno.
    Scribimus inclusi, numeros ille, his pede liber,
  grande aliquid, quod pulmo animae praelargus anhelet.
  scilicet haec populo pexusque togaque recenti                   15
  et natalicia tandem cum sardonyche albus
  sede leges celsa, liquido cum plasmate guttur
  mobile collueris, patranti fractus ocello.
  hic neque more probo videas nec voce serena
  ingentis trepidare Titos, cum carmina lumbum                    20
  intrant, et tremulo scalpuntur ubi intima versu.
  tun, vetule, auriculis alienis colligis escas?
  auriculis, quibus et dicas cute perditus _ohe_.
  ‘Quo didicisse, nisi hoc fermentum et quae semel intus
  innata est rupto iecore exierit caprificus?’                    25
  En pallor seniumque! o mores! usque adeone
  scire tuum nihil est, nisi te scire hoc sciat alter?
  ‘At pulchrum est digito monstrari et dicier _hic est!_
  ten cirratorum centum dictata fuisse
  pro nihilo pendas?’ Ecce inter pocula quaerunt                  30
  Romulidae saturi, quid dia poemata narrent.
  hic aliquis, cui circa umeros hyacinthia laena est,
  rancidulum quiddam balba de nare locutus,
  Phyllidas Hypsipylas, vatum et plorabile si quid,
  eliquat ac tenero supplantat verba palato.                      35
  adsensere viri: nunc non cinis ille poetae
  felix? non levior cippus nunc inprimit ossa?
  laudant convivae: nunc non e manibus illis,
  nunc non e tumulo fortunataque favilla
  nascentur violae? ‘Rides’ ait ‘et nimis uncis                   40
  naribus indulges. an erit qui velle recuset
  os populi meruisse et cedro digna locutus
  linquere nec scombros metuentia carmina nec tus?’
    Quisquis es, o, modo quem ex adverso dicere feci,
  non ego cum scribo, si forte quid aptius exit,                  45
  quando haec rara avis est, si quid tamen aptius exit,
  laudari metuam, neque enim mihi cornea fibra est;
  sed recti finemque extremumque esse recuso
  euge tuum et belle. nam belle hoc excute totum:
  quid non intus habet? non hic est Ilias Atti                    50
  ebria veratro? non si qua elegidia crudi
  dictarunt proceres? non quidquid denique lectis
  scribitur in citreis? calidum seis ponere sumen,
  scis comitem horridulum trita donare lacerna,
  et ‘verum’ inquis ‘amo: verum mihi dicite de me.’               55
  qui pote? vis dicam? nugaris, cum tibi, calve,
  pinguis aqualiculus protenso sesquipede exstet.
  o Iane, a tergo quem nulla ciconia pinsit,
  nec manus auriculas imitari mobilis albas,
  nec linguae, quantum, sitiat canis Apula, tantae!               60
  vos, o patricius sanguis, quos vivere fas est
  occipiti caeco, posticae occurrite sannae!
    Quis populi sermo est? quis enim, nisi carmina molli
  nunc demum numero fluere, ut per leve severos
  effundat iunctura unguis? scit tendere versum                   65
  non secus ac si oculo rubricam derigat uno.
  sive opus in mores, in luxum, in prandia regum
  dicere, res grandis nostro dat Musa poetae.
  ecce modo heroas sensus adferre videmus
  nugari solitos graece, nec ponere lucum                         70
  artifices nec rus saturum laudare, ubi corbes
  et focus et porci et fumosa Palilia faeno,
  unde Remus, sulcoque terens dentalia, Quinti,
  cum trepida ante boves dictatorem induit uxor
  et tua aratra domum lictor tulit-- euge poeta!                  75
  est nunc Brisaei quem venosus liber Acci,
  sunt quos Pacuviusque et verrucosa moretur
  Antiopa, aerumnis cor luctificabile fulta.
  hos pueris monitus patres infundere lippos
  cum videas, quaerisne, unde haec sartago loquendi               80
  venerit in linguas, unde istuc dedecus, in quo
  trossulus exsultat tibi per subsellia levis?
  nilne pudet capiti non posse pericula cano
  pellere, quin tepidum hoc optes audire _decenter_?
  ‘Fur es’ ait Pedio. Pedius quid? crimina rasis                  85
  librat in antithetis: doctas posuisse figuras
  laudatur ‘bellum hoc!’ hoc bellum? an, Romule, ceves?
  men moveat? quippe et, cantet si naufragus, assem
  protulerim. cantas, cum fracta te in trabe pictum
  ex umero portes? verum, nec nocte paratum                       90
  plorabit, qui me volet incurvasse querela.
    ‘Sed numeris decor est et iunctura addita crudis.
  cludere sic versum didicit _Berecyntius Attis_
  et _qui caeruleum dirimebat Nerea delphin_
  sic _costam longo subduximus Appennino_.                        95
  _Arma virum_, nonne hoc spumosum et cortice pingui,
  ut ramale vetus vegrandi subere coctum?’
  ‘Quidnam igitur tenerum et laxa cervice legendum?
  _Torva mimalloneis inplerunt cornua bombis,_
  _et raptum vitulo caput ablatura superbo_                      100
  _Bassaris et lyncem Maenas flexura corymbis_
  _euhion ingeminat, reparabilis adsonat echo?’_
  haec fierent, si testiculi vena ulla paterni
  viveret in nobis? summa delumbe saliva
  hoc natat in labris, et in udo est Maenas et Attis,            105
  nec pluteum caedit, nec demorsos sapit unguis.
    ‘Sed quid opus teneras mordaci radere vero
  auriculas? vide sis, ne maiorum tibi forte
  limina frigescant: sonat hic de nare canina
  littera.’ Per me equidem sint omnia protinus alba;             110
  nil moror. euge! omnes, omnes bene mirae eritis res.
  hoc iuvat? ‘hic’ inquis ‘veto quisquam faxit oletum.’
  pinge duos anguis: pueri, sacer est locus, extra
  meite! discedo. secuit Lucilius urbem,
  te Lupe, te Muci, et genuinum fregit in illis;                 115
  omne vafer vitium ridenti Flaccus amico
  tangit et admissus circum praecordia ludit,
  callidus excusso populum suspendere naso:
  men muttire nefas? nec clam, nec cum scrobe? nusquam?
  hic tamen infodiam. vidi, vidi ipse, libelle:                  120
  auriculas asini quis non habet? hoc ego opertum,
  hoc ridere meum, tam nil, nulla tibi vendo
  Iliade. audaci quicumque adflate Cratino
  iratum Eupolidem praegrandi cum sene palles,
  aspice et haec, si forte aliquid decoctius audis.              125
  inde vaporata lector mihi ferveat aure:
  non hic, qui in crepidas Graiorum ludere gestit
  sordidus, et lusco qui possit dicere ‘lusce,’
  sese aliquem credens, Italo quod honore supinus
  fregerit heminas Arreti aedilis iniquas;                       130
  nec qui abaco numeros et secto in pulvere metas
  scit risisse vafer, multum gaudere paratus,
  si cynico barbam petulans nonaria vellat.
  his mane edictum, post prandia Calliroen do.




  SATURA II.


  Hunc, Macrine, diem numera meliore lapillo
  qui tibi labentis apponit candidus annos.
  funde merum genio. non tu prece poscis emaci,
  quae nisi seductis nequeas committere divis;
  at bona pars procerum tacita libabit acerra.                     5
  haud cuivis promptum est murmurque humilisque susurros
  tollere de templis et aperto vivere voto.
  ‘Mens bona, fama, fides’ haec clare et ut audiat hospes;
  illa sibi introrsum et sub lingua murmurat ‘o si
  ebulliat patruus, praeclarum funus?’ et ‘o si                   10
  sub rastro crepet argenti mihi seria dextro
  Hercule! pupillumve utinam, quem proximus heres
  inpello, expungam! namque est scabiosus et acri
  bile tumet. Nerio iam tertia conditur uxor.’
  haec sancte ut poscas, Tiberino in gurgite mergis               15
  mane caput bis terque et noctem flumine purgas?
  heus age, responde-- minimum est quod scire laboro--
  de Iove quid sentis? estne ut praeponere cures
  hunc-- ‘cuinam?’ cuinam? vis Staio? an scilicet haeres?
  quis potior index, puerisve quis aptior orbis?                  20
  hoc igitur, quo tu Iovis aurem inpellere temptas,
  dic agedum Staio, ‘pro Iuppiter! o bone’ clamet
  ‘Iuppiter!’ at sese non clamet Iuppiter ipse?
  ignovisse putas, quia, cum tonat, ocius ilex
  sulpure discutitur sacro quam tuque domusque?                   25
  an quia non fibris ovium Ergennaque iubente
  triste iaces lucis evitandumque bidental,
  idcirco stolidam praebet tibi vellere barbam
  Iuppiter? aut quidnam est, qua tu mercede deorum
  emeris auriculas? pulmone et lactibus unctis?                   30
    Ecce avia aut metuens divum matertera cunis
  exemit puerum frontemque atque uda labella
  infami digito et lustralibus ante salivis
  expiat, urentis oculos inhibere perita;
  tunc manibus quatit et spem macram supplice voto                35
  nunc Licini in campos, nunc Crassi mittit in aedis
  ‘hunc optet generum rex et regina! puellae
  hunc rapiant! quidquid calcaverit hic, rosa fiat!’
  ast ego nutrici non mando vota: negato,
  Iuppiter, haec illi, quamvis te albata rogarit.                 40
  Poscis opem nervis corpusque fidele senectae.
  esto age; sed grandes patinae tuccetaque crassa
  adnuere his superos vetuere Iovemque morantur.
  Rem struere exoptas caeso bove Mercuriumque
  arcessis fibra ‘da fortunare Penatis,                           45
  da pecus et gregibus fetum!’ quo, pessime, pacto,
  tot tibi cum in flammas iunicum omenta liquescant
  et tamen hic extis et opimo vincere ferto
  intendit ‘iam crescit ager, iam crescit ovile,
  iam dabitur, iam iam!’ donec deceptus et exspes                 50
  nequiquam fundo suspiret nummus in imo.
    Si tibi creterras argenti incusaque pingui
  auro dona feram, sudes et pectore laevo
  excutiat guttas laetari praetrepidum cor.
  hinc illud subiit, auro sacras quod ovato                       55
  perducis facies; nam fratres inter aenos
  somnia pituita qui purgatissima mittunt,
  praecipui sunto sitque illis aurea barba.
  aurum vasa Numae Saturniaque inpulit aera
  Vestalisque urnas et Tuscum fictile mutat.                      60
  o curvae in terris animae et caelestium inanes!
  quid iuvat hoc, templis nostros inmittere mores
  et bona dis ex hac scelerata ducere pulpa?
  haec sibi corrupto casiam dissolvit olivo,
  haec Calabrum coxit vitiato murice vellus,                      65
  haec bacam conchae rasisse et stringere venas
  ferventis massae crudo de pulvere iussit.
  peccat et haec, peccat: vitio tamen utitur. at vos
  dicite, pontifices, in sancto quid facit aurum?
  nempe hoc quod Veneri donatae a virgine pupae.                  70
  quin damus id superis, de magna quod dare lance
  non possit magni Messallae lippa propago:
  conpositum ius fasque animo sanctosque recessus
  mentis et incoctum generoso pectus honesto.
  haec cedo ut admoveam templis et farre litabo.                  75




  SATURA III.


  ‘Nempe haec adsidue: iam clarum mane fenestras
  intrat et angustas extendit lumine rimas:
  stertimus indomitum quod despumare Falernum
  sufficiat, quinta dum linea tangitur umbra.
  en quid agis? siccas insana canicula messis                      5
  iam dudum coquit et patula pecus omne sub ulmo est.’
  unus ait comitum. “Verumne? itane? ocius adsit
  huc aliquis! nemon?” turgescit vitrea bilis:
  “findor”-- ut Arcadiae pecuaria rudere dicas.
  iam liber et positis bicolor membrana capillis                  10
  inque manus chartae nodosaque venit harundo.
  tunc querimur, crassus calamo quod pendeat umor,
  nigra quod infusa vanescat sepia lympha;
  dilutas querimur geminet quod fistula guttas.
  o miser inque dies ultra miser, hucine rerum                    15
  venimus? at cur non potius teneroque columbo
  et similis regum pueris pappare minutum
  poscis et iratus mammae lallare recusas?
  “An tali studeam calamo?” Cui verba? quid istas
  succinis ambages? tibi luditur. effluis amens,                  20
  contemnere: sonat vitium percussa, maligne
  respondet viridi non cocta fidelia limo.
  udum et molle lutum es, nunc nunc properandus et acri
  fingendus sine fine rota. sed rure paterno
  est tibi far modicum, purum et sine labe salinum--              25
  quid metuas?-- cultrixque foci secura patella.
  hoc satis? an deceat pulmonem rumpere ventis,
  stemmate quod Tusco ramum millesime ducis,
  censoremne tuum vel quod trabeate salutas?
  ad populum phaleras! ego te intus et in cute novi.              30
  non pudet ad morem discincti vivere Nattae?
  sed stupet hic vitio et fibris increvit opimum
  pingue, caret culpa, nescit quid perdat, et alto
  demersus summa rursum non bullit in unda.
  magne pater divum, saevos punire tyrannos                       35
  haud alia ratione velis, cum dira libido
  moverit ingenium ferventi tincta veneno:
  virtutem videant intabescantque relicta.
  anne magis Siculi gemuerunt aera iuvenci,
  et magis auratis pendens laquearibus ensis                      40
  purpureas subter cervices terruit, ‘imus,
  imus praecipites’ quam si sibi dicat et intus
  palleat infelix, quod proxima nesciat uxor?
    Saepe oculos, memini, tangebam parvus olivo,
  grandia si nollem morituri verba Catonis                        45
  discere, non sano multum laudanda magistro,
  quae pater adductis sudans audiret amicis.
  iure; etenim id summum, quid dexter senio ferret,
  scire erat in voto; damnosa canicula quantum
  raderet; angustae collo non fallier orcae;                      50
  neu quis callidior buxum torquere flagello.
  haud tibi inexpertum curvos deprendere mores,
  quaeque docet sapiens bracatis inlita Medis
  porticus, insomnis quibus et detonsa iuventus
  invigilat, siliquis et grandi pasta polenta;                    55
  et tibi quae Samios diduxit littera ramos
  surgentem dextro monstravit limite callem.
  stertis adhuc, laxumque caput conpage soluta
  oscitat hesternum, dissutis undique malis!
  est aliquid quo tendis, et in quod dirigis arcum?               60
  an passim sequeris corvos testaque lutoque,
  securus quo pes ferat, atque ex tempore vivis?
  helleborum frustra, cum iam cutis aegra tumebit,
  poscentis videas: venienti occurrite morbo!
  et quid opus Cratero magnos promittere montis?                  65
  discite, o miseri, et causas cognoscite rerum:
  quid sumus, et quidnam victuri gignimur; ordo
  quis datus, aut metae qua mollis flexus et unde;
  quis modus argento, quid fas optare, quid asper
  utile nummus habet; patriae carisque propinquis                 70
  quantum elargiri deceat; quem te deus esse
  iussit, et humana qua parte locatus es in re.
  disce, nec invideas, quod multa fidelia putet
  in locuplete penu, defensis pinguibus Umbris,
  et piper et pernae, Marsi monumenta clientis,                   75
  menaque quod prima nondum defecerit orca.
    Hic aliquis de gente hircosa centurionum
  dicat ‘Quod sapio satis est mihi. non ego curo
  esse quod Arcesilas aerumnosique Solones,
  obstipo capite et figentes lumine terram,                       80
  murmura cum secum et rabiosa silentia rodunt
  atque exporrecto trutinantur verba labello,
  aegroti veteris meditantes somnia, _gigni_
  _de nihilo nihilum, in nihilum nil posse reverti._
  hoc est, quod palles? cur quis non prandeat, hoc est?’          85
  His populus ridet, multumque torosa iuventus
  ingeminat tremulos naso crispante cachinnos.
    ‘Inspice; nescio quid trepidat mihi pectus et aegris
  faucibus exsuperat gravis alitus; inspice, sodes!’
  qui dicit medico, iussus requiescere, postquam                  90
  tertia conpositas vidit nox currere venas,
  de maiore domo modice sitiente lagoena
  lenia loturo sibi Surrentina rogabit.
  ‘Heus, bone, tu palles!’ “Nihil est.” ‘Videas tamen istuc,
  quidquid id est: surgit tacite tibi lutea pellis.’              95
  “At tu deterius palles; ne sis mihi tutor;
  iam pridem hunc sepeli: tu restas.” ‘Perge, tacebo.’
  turgidus hic epulis atque albo ventre lavatur,
  gutture sulpureas lente exalante mefites;
  sed tremor inter vina subit calidumque triental                100
  excutit e manibus, dentes crepuere retecti,
  uncta cadunt laxis tunc pulmentaria labris.
  hinc tuba, candelae, tandemque beatulus alto
  conpositus lecto crassisque lutatus amomis
  in portam rigidas calces extendit: at illum                    105
  hesterni capite induto subiere Quirites.
    ‘Tange, miser, venas et pone in pectore dextram.
  nil calet hic. summosque pedes attinge manusque.
  non frigent.’ Visa est si forte pecunia, sive
  candida vicini subrisit molle puella,                          110
  cor tibi rite salit? positum est algente catino
  durum holus et populi cribro decussa farina:
  temptemus fauces, tenero latet ulcus in ore
  putre, quod haud deceat plebeia radere beta.
  alges, cum excussit membris timor albus aristas;               115
  nunc face supposita fervescit sanguis et ira
  scintillant oculi, dicisque facisque, quod ipse
  non sani esse hominis non sanus iuret Orestes.




  SATURA IV.


  ‘Rem populi tractas?’ barbatum haec crede magistrum
  dicere, sorbitio tollit quem dira cicutae
  ‘quo fretus? dic hoc, magni pupille Pericli.
  scilicet ingenium et rerum prudentia velox
  ante pilos venit, dicenda tacendaque calles.                     5
  ergo ubi commota fervet plebecula bile,
  fert animus calidae fecisse silentia turbae
  maiestate manus. quid deinde loquere? “Quirites,
  hoc puta non iustum est, illud male, rectius illud.”
  scis etenim iustum gemina suspendere lance                      10
  ancipitis librae, rectum discernis, ubi inter
  curva subit, vel cum fallit pede regula varo,
  et potis es nigrum vitio praefigere theta.
  quin tu igitur, summa nequiquam pelle decorus,
  ante diem blando caudam iactare popello                         15
  desinis, Anticyras melior sorbere meracas!
  quae tibi summa boni est? uncta vixisse patella
  semper et adsiduo curata cuticula sole?
  exspecta, haud aliud respondeat haec anus. i nunc
  “Dinomaches ego sum,” suffla “sum candidus.” esto;              20
  dum ne deterius sapiat pannucia Baucis,
  cum bene discincto cantaverit ocima vernae.’
    Ut nemo in sese temptat descendere, nemo,
  sed praecedenti spectatur mantica tergo!
  quaesieris ‘Nostin Vettidi praedia?’ “Cuius?”                   25
  ‘Dives arat Curibus quantum non miluus errat.’
  “Hunc ais, hunc dis iratis genioque sinistro,
  qui, quandoque iugum pertusa ad compita figit,
  seriolae veterem metuens deradere limum
  ingemit: _hoc bene sit!_ tunicatum cum sale mordens             30
  caepe et farrata pueris plaudentibus olla
  pannosam faecem morientis sorbet aceti?”
  at si unctus cesses et figas in cute solem,
  est prope te ignotus, cubito qui tangat et acre
  despuat ‘hi mores! penemque arcanaque lumbi                     35
  runcantem populo marcentis pandere vulvas!
  tu cum maxillis balanatum gausape pectas,
  inguinibus quare detonsus gurgulio exstat?
  quinque palaestritae licet haec plantaria vellant
  elixasque nates labefactent forcipe adunca,                     40
  non tamen ista filix ullo mansuescit aratro.’
  caedimus inque vicem praebemus crura sagittis.
  vivitur hoc pacto; sic novimus. ilia subter
  caecum vulnus habes; sed lato balteus auro
  praetegit. ut mavis, da verba et decipe nervos,                 45
  si potes. ‘Egregium cum me vicinia dicat,
  non credam?’ Viso si palles, inprobe, nummo,
  si facis in penem quidquid tibi venit amarum,
  si puteal multa cautus vibice flagellas:
  nequiquam populo bibulas donaveris aures.                       50
  respue, quod non es; tollat sua munera cerdo;
  tecum habita: noris, quam sit tibi curta supellex.




  SATURA V.


  Vatibus hic mos est, centum sibi poscere voces,
  centum ora et linguas optare in carmina centum,
  fabula seu maesto ponatur hianda tragoedo,
  vulnera seu Parthi ducentis ab inguine ferrum.
  ‘Quorsum haec? aut quantas robusti carminis offas                5
  ingeris, ut par sit centeno gutture niti?
  grande locuturi nebulas Helicone legunto,
  si quibus aut Prognes, aut si quibus olla Thyestae
  fervebit, saepe insulso cenanda Glyconi;
  tu neque anhelanti, coquitur dum massa camino,                  10
  folle premis ventos, nec clauso murmure raucus
  nescio quid tecum grave cornicaris inepte,
  nec scloppo tumidas intendis rumpere buccas.
  verba togae sequeris iunctura callidus acri,
  ore teres modico, pallentis radere mores                        15
  doctus et ingenuo culpam defigere ludo.
  hinc trahe quae dicis, mensasque relinque Mycenis
  cum capite et pedibus, plebeiaque prandia noris.’
  Non equidem hoc studeo, bullatis ut mihi nugis
  pagina turgescat, dare pondus idonea fumo.                      20
  secreti loquimur; tibi nunc hortante Camena
  excutienda damus praecordia, quantaque nostrae
  pars tua sit, Cornute, animae, tibi, dulcis amice,
  ostendisse iuvat: pulsa, dinoscere cautus,
  quid solidum crepet et pictae tectoria linguae.                 25
  his ego centenas ausim deposcere voces,
  ut, quantum mihi te sinuoso in pectore fixi,
  voce traham pura, totumque hoc verba resignent,
  quod latet arcana non enarrabile fibra.
    Cum primum pavido custos mihi purpura cessit                  30
  bullaque succinctis Laribus donata pependit;
  cum blandi comites totaque inpune Subura
  permisit sparsisse oculos iam candidus umbo;
  cumque iter ambiguum est et vitae nescius error
  deducit trepidas ramosa in compita mentes,                      35
  me tibi supposui: teneros tu suscipis annos
  Socratico, Cornute, sinu; tum fallere sollers
  apposita intortos extendit regula mores,
  et premitur ratione animus vincique laborat
  artificemque tuo ducit sub pollice vultum.                      40
  tecum etenim longos memini consumere soles,
  et tecum primas epulis decerpere noctes:
  unum opus et requiem pariter disponimus ambo,
  atque verecunda laxamus seria mensa.
  non equidem hoc dubites, amborum foedere certo                  45
  consentire dies et ab uno sidere duci
  nostra vel aequali suspendit tempora Libra
  Parca tenax veri, seu nata fidelibus hora
  dividit in Geminos concordia fata duorum,
  Saturnumque gravem nostro Iove frangimus una:                   50
  nescio quod, certe est, quod me tibi temperat astrum.
    Mille hominum species et rerum discolor usus;
  velle suum cuique est, nec voto vivitur uno.
  mercibus hic Italis mutat sub sole recenti
  rugosum piper et pallentis grana cumini,                        55
  hic satur inriguo mavult turgescere somno;
  hic campo indulget, hunc alea decoquit, ille
  in Venerem putris; sed cum lapidosa cheragra
  fregerit articulos, veteris ramalia fagi,
  tunc crassos transisse dies lucemque palustrem                  60
  et sibi iam seri vitam ingemuere relictam.
  at te nocturnis iuvat inpallescere chartis;
  cultor enim iuvenum purgatas inseris aures
  fruge Cleanthea. petite hinc puerique senesque
  finem animo certum miserisque viatica canis!                    65
  ‘Cras hoc fiet.’ Idem cras fiet. ‘Quid? quasi magnum
  nempe diem donas.’ Sed cum lux altera venit,
  iam cras hesternum consumpsimus: ecce aliud cras
  egerit hos annos et semper paulum erit ultra.
  nam quamvis prope te, quamvis temone sub uno                    70
  vertentem sese frustra sectabere cantum,
  cum rota posterior curras et in axe secundo.
    Libertate opus est, non hac, ut, quisque Velina
  Publius emeruit, scabiosum tesserula far
  possidet. heu steriles veri, quibus una Quiritem                75
  vertigo facit! hic Dama est non tressis agaso,
  vappa lippus et in tenui farragine mendax:
  verterit hunc dominus, momento turbinis exit
  Marcus Dama. papae! Marco spondente recusas
  credere tu nummos? Marco sub iudice palles?                     80
  Marcus dixit: ita est; adsigna, Marce, tabellas.
  haec mera libertas; hoc nobis pillea donant!
  ‘An quisquam est alius liber, nisi ducere vitam
  cui licet, ut voluit? licet ut volo vivere: non sum
  liberior Bruto?’ “Mendose colligis,” inquit                     85
  stoicus hic aurem mordaci lotus aceto
  “haec reliqua accipio; _licet_ illud et _ut volo_ tolle.”
  ‘Vindicta postquam meus a praetore recessi,
  cur mihi non liceat, iussit quodcumque voluntas,
  excepto si quid Masuri rubrica vetavit?’                        90
  Disce, sed ira cadat naso rugosaque sanna,
  dum veteres avias tibi de pulmone revello.
  non praetoris erat stultis dare tenuia rerum
  officia atque usum rapidae permittere vitae:
  sambucam citius caloni aptaveris alto.                          95
  stat contra ratio et secretam garrit in aurem,
  ne liceat facere id quod quis vitiabit agendo.
  publica lex hominum naturaque continet hoc fas,
  ut teneat vetitos inscitia debilis actus.
  diluis helleborum, certo conpescere puncto                     100
  nescius examen: vetat hoc natura medendi.
  navem si poscat sibi peronatus arator,
  luciferi rudis, exclamet Melicerta perisse
  frontem de rebus. tibi recto vivere talo
  ars dedit, et veri speciem dinoscere calles,                   105
  ne qua subaerato mendosum tinniat anro?
  quaeque sequenda forent, quaeque evitanda vicissim,
  illa prius creta, mox haec carbone notasti?
  es modicus voti? presso lare? dulcis amicis?
  iam nunc astringas, iam nunc granaria laxes,                   110
  inque luto fixum possis transcendere nummum,
  nec glutto sorbere salivam Mercurialem?
  ‘haec mea sunt, teneo’ cum vere dixeris, esto
  liberque ac sapiens praetoribus ac Iove dextro,
  sin tu, cum fueris nostrae paulo ante farinae,                 115
  pelliculam veterem retines et fronte politus
  astutam vapido servas sub pectore vulpem,
  quae dederam supra relego funemque reduco:
  nil tibi concessit ratio; digitum exsere, peccas,
  et quid tam parvum est? sed nullo ture litabis,                120
  haereat in stultis brevis ut semuncia recti.
  haec miscere nefas; nec, cum sis cetera fossor,
  tris tantum ad numeros satyrum moveare Bathylli.
  ‘Liber ego.’ Unde datum hoc sentis, tot subdite rebus?
  an dominum ignoras, nisi quem vindicta relaxat?                125
  ‘I puer et strigiles Crispini ad balnea defer!’
  si increpuit, ‘cessas nugator;’ servitium acre
  te nihil impellit, nec quicquam extrinsecus intrat,
  quod nervos agitet; sed si intus et in iecore aegro
  nascuntur domini, qui tu inpunitior exis                       130
  atque hic, quem ad strigiles scutica et metus egit erilis?
    Mane piger stertis. ‘Surge!’ inquit Avaritia ‘heia
  surge!’ Negas; instat ‘Surge!’ inquit. “Non queo.” ‘Surge!’
  “Et quid agam?” ‘Rogitas? en saperdam advehe Ponto,
  castoreum, stuppas, hebenum, tus, lubrica Coa;                 135
  tolle recens primus piper ex sitiente camelo;
  verte aliquid; iura.’ “Sed Iuppiter audiet.” ‘Eheu!
  varo, regustatum digito terebrare salinum
  contentus perages, si vivere cum Iove tendis!’
  iam pueris pellem succinctus et oenophorum aptas               140
  ‘Ocius ad navem!’ nihil obstat, quin trabe vasta
  Aegaeum rapias, ni sollers Luxuria ante
  seductum moneat ‘Quo deinde, insane, ruis? quo?
  quid tibi vis? calido sub pectore mascula bilis
  intumuit, quod non exstinxerit urna cicutae?                   145
  tu mare transilias? tibi torta cannabe fulto
  cena sit in transtro, Veientanumque rubellum
  exalet vapida laesum pice sessilis obba?
  quid petis? ut nummi, quos hic quincunce modesto
  nutrieras, pergant avidos sudare deunces?                      150
  indulge genio, carpamus dulcia! nostrum est
  quod vivis; cinis et manes et fabula fies.
  vive memor leti! fugit hora; hoc quod loquor inde est.’
  en quid agis? duplici in diversum scinderis hamo.
  huncine, an hunc sequeris? subeas alternus oportet             155
  ancipiti obsequio dominos, alternus oberres.
  nec tu, cum obstiteris semel instantique negaris
  parere imperio, ‘rupi iam vincula’ dicas;
  nam et luctata canis nodum abripit; et tamen illi,
  cum fugit, a collo trahitur pars longa catenae.                160
  ‘Dave, cito, hoc credas iubeo, finire dolores
  praeteritos meditor.’ crudum Chaerestratus unguem
  adrodens ait haec ‘an siccis dedecus obstem
  cognatis? an rem patriam rumore sinistro
  limen ad obscenum frangam, dum Chrysidis udas                  165
  ebrius ante fores exstincta cum face canto?’
  “Euge, puer, sapias, dis depellentibus agnam
  percute.” ‘Sed censen plorabit, Dave, relicta?’
  “Nugaris; solea, puer, obiurgabere rubra.
  ne trepidare velis atque artos rodere casses!                  170
  nunc ferus et violens; at si vocet, haud mora, dicas:
  _Quidnam igitur faciam? nec nunc, cum arcessat et ultro_
  _supplicet, accedam?_ Si totus et integer illinc
  exieras, nec nunc.” hic hic, quod quaerimus, hic est,
  non in festuca, lictor quam iactat ineptus.                    175
  ius habet ille sui palpo, quem ducit hiantem
  cretata ambitio? vigila et cicer ingere large
  rixanti populo, nostra ut Floralia possint
  aprici meminisse senes: _quid pulchrius?_ at cum
  Herodis venere dies, unctaque fenestra                         180
  dispositae pinguem nebulam vomuere lucernae
  portantes violas, rubrumque amplexa catinum
  cauda natat thynni, tumet alba fidelia vino:
  labra moves tacitus recutitaque sabbata palles.
  tum nigri lemures ovoque pericula rupto,                       185
  tum grandes galli et cum sistro lusca sacerdos
  incussere deos inflantis corpora, si non
  praedictum ter mane caput gustaveris alli.
    Dixeris haec inter varicosos centuriones,
  continuo crassum ridet Pulfennius ingens,                      190
  et centum Graecos curto centusse licetur.




  SATURA VI.


  Admovit iam bruma foco te, Basse, Sabino?
  iamne lyra et tetrico vivunt tibi pectine chordae?
  mire opifex numeris veterum primordia vocum
  atque marem strepitum fidis intendisse Latinae,
  mox iuvenes agitare iocis et pollice honesto                     5
  egregius lusisse senes. mihi nunc Ligus ora
  intepet hibernatque meum mare, qua latus ingens
  dant scopuli et multa litus se valle receptat.
  Lunai portum, est operae, cognoscite, cives!
  cor iubet hoc Enni, postquam destertuit esse                    10
  Maeonides, Quintus pavone ex Pythagoreo.
  hic ego securus vulgi et quid praeparet auster
  infelix pecori, securus et angulus ille
  vicini nostro quia pinguior, etsi adeo omnes
  ditescant orti peioribus, usque recusem                         15
  curvus ob id minui senio aut cenare sine uncto,
  et signum in vapida naso tetigisse lagoena.
  discrepet his alius! geminos, horoscope, varo
  producis genio. solis natalibus est qui
  tingat holus siccum muria vafer in calice empta,                20
  ipse sacrum inrorans patinae piper; hic bona dente
  grandia magnanimus peragit puer. utar ego, utar,
  nec rhombos ideo libertis ponere lautus,
  nec tenuis sollers turdarum nosse salivas.
  messe tenus propria vive et granaria, fas est,                  25
  emole; quid metuis? occa, et seges altera in herba est.
  ast vocat officium: trabe rupta Bruttia saxa
  prendit amicus inops, remque omnem surdaque vota
  condidit Ionio; iacet ipse in litore et una
  ingentes de puppe dii, iamque obvia mergis                      30
  costa ratis lacerae. nunc et de caespite vivo
  frange aliquid, largire inopi, ne pictus oberret
  caerulea in tabula. ‘Sed cenam funeris heres
  negleget, iratus quod rem curtaveris; urnae
  ossa inodora dabit, seu spirent cinnama surdum,                 35
  seu ceraso peccent casiae, nescire paratus.
  tune bona incolumis minuas? et Bestius urguet
  doctores Graios: _Ita fit, postquam sapere urbi_
  _cum pipere et palmis venit nostrum hoc maris expers;_
  _fenisecae crasso vitiarunt unguine pultes._’                   40
  Haec cinere ulterior metuas? At tu, meus heres
  quisquis eris, paulum a turba seductior audi.
  o bone, num ignoras? missa est a Caesare laurus
  insignem ob cladem Germanae pubis, et aris
  frigidus excutitur cinis, ac iam postibus arma,                 45
  iam chlamydes regum, iam lutea gausapa captis
  essedaque ingentesque locat Caesonia Rhenos.
  dis igitur genioque ducis centum paria ob res
  egregie gestas induco; quis vetat? aude.
  vae, nisi conives! oleum artocreasque popello                   50
  largior; an prohibes? dic clare! ‘Non adeo,’ inquis
  ‘exossatus ager iuxta est.’ Age, si mihi nulla
  iam reliqua ex amitis, patruelis nulla, proneptis
  nulla manet patrui, sterilis matertera vixit,
  deque avia nihilum superest, accedo Bovillas                    55
  clivumque ad Virbi, praesto est mihi Manius heres.
  ‘Progenies terrae?’ Quaere ex me, quis mihi quartus
  sit pater: haud prompte, dicam tamen; adde etiam unum,
  unum etiam: terrae est iam filius, et mihi ritu
  Manius hic generis prope maior avunculus exit.                  60
  qui prior es, cur me in decursu lampada poscis?
  sum tibi Mercurius; venio deus huc ego ut ille
  pingitur; an renuis? vin tu gaudere relictis?
  ‘Dest aliquid summae.’ Minui mihi; sed tibi totum est,
  quidquid id est. ubi sit, fuge quaerere, quod mihi quondam      65
  legarat Tadius, neu dicta repone paterna:
  _Faenoris accedat merces; hinc exime sumptus._
  _quid reliquum est?_ Reliquum? nunc, nunc inpensius ungue,
  ungue, puer, caules! mihi festa luce coquetur
  urtica et fissa fumosum sinciput aure,                          70
  ut tuus iste nepos olim satur anseris extis,
  cum morosa vago singultiet inguine vena,
  patriciae inmeiat vulvae? mihi trama figurae
  sit reliqua, ast illi tremat omento popa venter?
  vende animam lucro, mercare atque excute sollers                75
  omne latus mundi, nec sit praestantior alter
  Cappadocas rigida pinguis plausisse castata:
  rem duplica. ‘Feci; iam triplex, iam mihi quarto,
  iam deciens redit in rugam: depunge, ubi sistam.’
  Inventus, Chrysippe, tui finitor acervi.                        80




    A. PERSII FLACCI

    SATURARUM

    LIBER.

       *       *       *       *       *


  PROLOGUS.


  Nec fonte labra prolui caballino,
  nec in bicipiti somniasse Parnaso
  memini, ut repente sic poeta prodirem.
  Heliconidasque pallidamque Pirenen
  illis remitto, quorum imagines lambunt                           5
  hederae sequaces: ipse semipaganus
  ad sacra vatum carmen adfero nostrum.
  quis expedivit psittaco suum chaere
  picamque docuit nostra verba conari?
  magister artis ingenique largitor                               10
  venter, negatas artifex sequi voces;
  quod si dolosi spes refulserit nummi,
  corvos poetas et poetridas picas
  cantare credas Pegaseium nectar.


    VITA A. PERSII FLACCI

    DE COMMENTARIO PROBI VALERII SUBLATA.


  A. Persius Flaccus natus est pridie nonas Decembris
  Fabio Persico L. Vitellio coss. decessit VIII kalendas
  Decembris P. Mario Asinio Gallo coss.                            5

  natus est in Etruria Volaterris, eques Romanus, sanguine
  et affinitate primi ordinis viris coniunctus. decessit
  ad octavum miliarium in via Appia in praediis
  suis.

  pater eum Flaccus pupillum reliquit moriens annorum             10
  fere sex. Fulvia Sisennia mater nupsit postea
  Fusio equiti Romano et eum quoque extulit inter
  paucos annos.

  studuit Flaccus usque ad annum XII aetatis suae
  Volaterris, inde Romae apud grammaticum Remmium                 15
  Palaemonem et apud rhetorem Verginium Flavum.
  cum esset annorum XVI, amicitia coepit uti Annaei
  Cornuti, ita ut ab eo nusquam discederet. inductus
  aliquatenus in philosophiam est.

  amicos habuit a prima adulescentia Caesium Bassum               20
  poetam et Calpurnium Staturam, qui vivo eo iuvenis
  decessit. coluit ut patrem Servilium Nonianum. cognovit
  per Cornutum etiam Annaeum Lucanum, aequaevum
  auditorem Cornuti. [nam Cornutus illo tempore
  tragicus fuit sectae stoicae. sed] Lucanus adeo mirabatur
  scripta Flacci, ut vix retineret se recitantem clamore,
  quin illa [esse] vera poemata diceret, etsi ipse
  sua ludos faceret. sero cognovit et Senecam, sed non
  ut caperetur eius ingenio. usus est apud Cornutum
  duorum convictu virorum et doctissimorum et sanctissimorum,      5
  acriter tum philosophantium, Claudii Agathemeri,
  medici, Lacedaemonii, et Petronii Aristocratis,
  Magnetis, quos unice miratus est et aemulatus, cum aequales
  essent, Cornuti minores et ipsi.

  idem etiam decem fere annos summe dilectus a Paeto              10
  Thrasea est, ita ut peregrinaretur quoque cum eo aliquando,
  cognatam eius Arriam habente uxorem.

  fuit morum lenissimorum, verecundiae virginalis,
  formae pulchrae, pietatis erga matrem et sororem et
  amitam exemplo sufficientis.                                    15

  fuit frugi et pudicus.

  reliquit circa HS vicies matri et sorori. scriptis tamen
  ad matrem codicillis Cornuto rogavit ut daret sestertia,
  ut quidam, centum, ut alii volunt et argenti facti
  pondo viginti et libros circa septingentos Chrysippi sive       20
  bibliothecam suam omnem. verum Cornutus sublatis
  libris pecuniam [sororibus, quas heredes frater fecerat]
  reliquit.

  et raro et tarde scripsit. hunc ipsum librum inperfectum
  reliquit. versus aliqui dempti sunt ultimo libro,               25
  ut quasi finitus esset. leviter retractavit Cornutus
  et Caesio Basso petenti, ut ipsi cederet, tradidit
  edendum. scripsit etiam Flaccus in pueritia praetextam † vescio
  et hodoeporicon librum unum et paucos in socrum
  Thraseae [in Arriae matrem] versus, quae se
  ante virum occiderat. omnia ea auctor fuit Cornutus
  matri eius ut aboleret.                                          5

  editum librum continuo mirari et diripere homines
  coepere.

  decessit autem vitio stomachi anno aetatis XXX.

  sed mox ut a scholis et magistris divertit, lecto libro
  Lucilii decimo vehementer saturas conponere instituit.          10
  cuius libri principium imitatus est, sibi primo, mox omnibus
  detracturus cum tanta recentium poetarum et oratotum
  insectatione, ut etiam Neronem [illius temporis
  principem] culpaverit. cuius versus in Neronem cum
  ita se haberet ‘auriculas asini Mida rex habet,’ in eum         15
  modum a Cornuto, Persio iam tum mortuo, est commutatus
  ‘auriculas asini quis non habet?’ ne hoc Nero in
  se dictum arbitraretur.

  QUINTILIANUS X, 1, 94 multum et verae gloriae
  quamvis uno libro Persius meruit.                               20

  MARTIALIS IV, 9, 7
  Saepius in libro numeratur Persius uno,
    quam levis in tota Marsus Amazonide.