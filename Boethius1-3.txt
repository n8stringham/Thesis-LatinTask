ANICII MANLII SEVERINI BOETHII
V.C. ET INL. EXCONS. ORD. PATRICII

INCIPIT LIBER QVOMODO
TRINITAS VNVS DEVS
AC NON TRES DII

AD Q. AVRELIVM MEMMIVM SYMMACHVM
V.C. ET INL. EXCONS. ORD. ATQVE PATRICIVM SOCERVM

Investigatam diutissime quaestionem, quantum nostrae mentis igniculum lux
diuina dignata est, formatam rationibus litterisque mandatam offerendam
uobis communicandamque curaui tam uestri cupidus iudicii quam nostri
studiosus inuenti. Qua in re quid mihi sit animi quotiens stilo cogitata
commendo, tum ex ipsa materiae difficultate tum ex eo quod raris id est
uobis tantum conloquor, intellegi potest. Neque enim famae iactatione et
inanibus uulgi clamoribus excitamur; sed si quis est fructus exterior, hic
non potest aliam nisi materiae similem sperare sententiam. Quocumque igitur
a uobis deieci oculos, partim ignaua segnities partim callidus liuor
occurrit, ut contumeliam uideatur diuinis tractatibus inrogare qui talibus
hominum monstris non agnoscenda haec potius quam proculcanda proiecerit.
Idcirco stilum breuitate contraho et ex intimis sumpta philosophiae
disciplinis nouorum uerborum significationibus uelo, ut haec mihi tantum
uobisque, si quando ad ea conuertitis oculos, conloquantur; ceteros uero
ita submouimus, ut qui capere intellectu nequiuerint ad ea etiam legenda
uideantur indigni. Sane[7] tantum a nobis quaeri oportet quantum humanae
rationis intuitus ad diuinitatis ualet celsa conscendere. Nam ceteris
quoque artibus idem quasi quidam finis est constitutus, quousque potest uia
rationis accedere. Neque enim medicina aegris semper affert salutem; sed
nulla erit culpa medentis, si nihil eorum quae fieri oportebat omiserit.
Idemque in ceteris. At quantum haec difficilior quaestio est, tam facilior
esse debet ad ueniam. Vobis tamen etiam illud inspiciendum est, an ex beati
Augustini scriptis semina rationum aliquos in nos uenientia fructus
extulerint. Ac de proposita quaestione hinc 

Christianae religionis reuerentiam plures usurpant, sed ea fides pollet
maxime ac solitarie quae cum propter uniuersalium praecepta regularum,
quibus eiusdem religionis intellegatur auctoritas, tum propterea, quod eius
cultus per omnes paene mundi terminos emanauit, catholica uel uniuersalis
uocatur. Cuius haec de trinitatis unitate sententia est: "Pater," inquiunt,
"deus filius deus spiritus sanctus deus." Igitur pater filius spiritus
sanctus unus non tres dii. Cuius coniunctionis ratio est indifferentia. Eos
enim differentia comitatur qui uel augent uel minuunt, ut Arriani qui
gradibus meritorum trinitatem uariantes distrahunt atque in pluralitatem
diducunt. Principium enim pluralitatis alteritas est; praeter alteritatem
enim nec pluralitas quid sit intellegi potest. Trium namque rerum uel
quotlibet tum genere tum specie tum numero diuersitas constat; quotiens
enim idem dicitur, totiens diuersum etiam praedicatur. Idem uero dicitur
tribus modis: aut genere ut idem homo quod equus, quia his idem genus ut
animal; uel specie ut idem Cato quod Cicero, quia eadem species ut homo;
uel numero ut Tullius et Cicero, quia unus est numero. Quare diuersum etiam
uel genere uel specie uel numero dicitur. Sed numero differentiam
accidentium uarietas facit. Nam tres homines neque genere neque specie sed
suis accidentibus distant; nam uel si animo cuncta ab his accidentia
separemus, tamen locus cunctis diuersus est quem unum fingere nullo modo
possumus; duo enim corpora unum locum non obtinebunt, qui est accidens.
Atque ideo sunt numero plures, quoniam accidentibus plures fiunt.

Age igitur ingrediamur et unumquodque ut intellegi atque capi potest
dispiciamus; nam, sicut optime dictum uidetur, eruditi est hominis unum
quodque ut ipsum est ita de eo fidem capere temptare.

Nam cum tres sint speculatiuae partes, _naturalis_, in motu
inabstracta [Greek: anupexairetos] (considerat enim corporum formas cum
materia, quae a corporibus actu separari non possunt, quae corpora in motu
sunt ut cum terra deorsum ignis sursum fertur, habetque motum forma
materiae coniuncta), _mathematica_, sine motu inabstracta (haec enim
formas corporum speculatur sine materia ac per hoc sine motu, quae formae
cum in materia sint, ab his separari non possunt), _theologica_, sine
motu abstracta atque separabilis (nam dei substantia et materia et motu
caret), in naturalibus igitur rationabiliter, in mathematicis
disciplinaliter, in diuinis intellectualiter uersari oportebit neque diduci
ad imaginationes, sed potius ipsam inspicere formam quae uere forma neque
imago est et quae esse ipsum est et ex qua esse est. Omne namque esse ex
forma est. Statua enim non secundum aes quod est materia, sed secundum
formam qua in eo insignita est effigies animalis dicitur, ipsumque aes non
secundum terram quod est eius materia, sed dicitur secundum aeris figuram.
Terra quoque ipsa non secundum [Greek: apoion hulaen] dicitur, sed secundum
siccitatem grauitatemque quae sunt formae. Nihil igitur secundum materiam
esse dicitur sed secundum propriam formam. Sed diuina substantia sine
materia forma est atque ideo unum et est id quod est. Reliqua enim non sunt
id quod sunt. Vnum quodque enim habet esse suum ex his ex quibus est, id
est ex partibus suis, et est hoc atque hoc, id est partes suae coniunctae,
sed non hoc uel hoc singulariter, ut cum homo terrenus constet ex anima
corporeque, corpus et anima est, non uel corpus uel anima in partem; igitur
non est id quod est. Quod uero non est ex hoc atque hoc, sed tantum est
hoc, illud uere est id quod est; et est pulcherrimum fortissimumque quia
nullo nititur. Quocirca hoc uere unum in quo nullus numerus, nullum in eo
aliud praeterquam id quod est. Neque enim subiectum fieri potest; forma
enim est, formae uero subiectae esse non possunt. Nam quod ceterae formae
subiectae accidentibus sunt ut humanitas, non ita accidentia suscipit eo
quod ipsa est, sed eo quod materia ei subiecta est; dum enim materia
subiecta humanitati suscipit quodlibet accidens, ipsa hoc suscipere uidetur
humanitas. Forma uero quae est sine materia non poterit esse subiectum nec
uero inesse materiae, neque enim esset forma sed imago. Ex his enim formis
quae praeter materiam sunt, istae formae uenerunt quae sunt in materia et
corpus efficiunt. Nam ceteras quae in corporibus sunt abutimur formas
uocantes, dum imagines sint. Adsimulantur enim formis his quae non sunt in
materia constitutae. Nulla igitur in eo diuersitas, nulla ex diuersitate
pluralitas, nulla ex accidentibus multitudo atque idcirco nec numerus.

Deus uero a deo nullo differt, ne uel accidentibus uel substantialibus
differentiis in subiecto positis distent. Vbi uero nulla est differentia,
nulla est omnino pluralitas, quare nec numerus; igitur unitas tantum. Nam
quod tertio repetitur deus, cum pater ac filius et spiritus sanctus
nuncupatur, tres unitates non faciunt pluralitatem numeri in eo quod ipsae
sunt, si aduertamus ad res numerabiles ac non ad ipsum numerum. Illic enim
unitatum repetitio numerum facit. In eo autem numero qui in rebus
numerabilibus constat, repetitio unitatum atque pluralitas minime facit
numerabilium rerum numerosam diuersitatem. Numerus enim duplex est, unus
quidem quo numeramus, alter uero qui in rebus numerabilibus constat. Etenim
unum res est; unitas, quo unum dicimus. Duo rursus in rebus sunt ut homines
uel lapides; dualitas nihil, sed tantum dualitas qua duo homines uel duo
lapides fiunt. Et in ceteris eodem modo. Ergo in numero quo numeramus
repetitio unitatum facit pluralitatem; in rerum uero numero non facit
pluralitatem unitatum repetitio, uel si de eodem dicam "gladius unus mucro
unus ensis unus." Potest enim unus tot uocabulis gladius agnosci; haec enim
unitatum iteratio potius est non numeratio, uelut si ita dicamus "ensis
mucro gladius," repetitio quaedam est eiusdem non numeratio diuersorum,
uelut si dicam "sol sol sol," non tres soles effecerim, sed de uno totiens
praedicauerim.

Non igitur si de patre ac filio et spiritu sancto tertio praedicatur deus,
idcirco trina praedicatio numerum facit. Hoc enim illis ut dictum est
imminet qui inter eos distantiam faciunt meritorum. Catholicis uero nihil
in differentia constituentibus ipsamque formam ut est esse ponentibus neque
aliud esse quam est ipsum quod est opinantibus recte repetitio de eodem
quam enumeratio diuersi uidetur esse cum dicitur "deus pater deus filius
deus spiritus sanctus atque haec trinitas unus deus," uelut "ensis atque
mucro unus gladius," uelut "sol sol sol unus sol."

Sed hoc interim ad eam dictum sit significationem demonstrationemque qua
ostenditur non omnem unitatum repetitionem numerum pluralitatemque
perficere. Non uero ita dicitur "pater ac filius et spiritus sanctus" quasi
multiuocum quiddam; nam mucro et ensis et ipse est et idem, pater uero ac
filius et spiritus sanctus idem equidem est, non uero ipse. In qua re
paulisper considerandum est. Requirentibus enim: "Ipse est pater qui
filius?" "Minime," inquiunt. Rursus: "Idem alter qui alter?" Negatur. Non
est igitur inter eos in re omni indifferentia; quare subintrat numerus quem
ex subiectorum diuersitate confici superius explanatum est. De qua re
breuite*r considerabimus, si prius illud, quem ad modum de deo unum quodque
praedicatur, praemiserimus.

Decem omnino praedicamenta traduntur quae de rebus omnibus uniuersaliter
praedicantur, id est substantia, qualitas, quantitas, ad aliquid, ubi,
quando, habere, situm esse, facere, pati. Haec igitur talis sunt qualia
subiecta permiserint; nam pars eorum in reliquarum rerum praedicatione
substantia est, pa*rs in accidentium numero est. At haec cum quis i*n
diuinam uerterit praedicationem, cuncta mutantu*r quae praedicari possunt.
Ad aliquid uero omnino non potest praedicari, nam substantia in illo non
est uere substantia sed ultra substantiam; item qualitas et cetera quae
uenire queunt. Quorum ut amplior fiat intellectus exempla subdenda sunt.

Nam cum dicimus "deus," substantiam quidem significare uidemur, sed eam
quae sit ultra substantiam; cum uero "iustus," qualitatem quidem sed non
accidentem, sed eam quae sit substantia sed ultra substantiam. Neque enim
aliud est quod est, aliud est quod iustus est, sed idem est esse deo quod
iusto. Item cum dicitur "magnus uel maximus," quantitatem quidem
significare uidemur, sed eam quae sit ipsa substantia, talis qualem esse
diximus ultra substantiam; idem est enim esse deo quod magno. De forma enim
eius superius monstratum est quoniam is sit forma et unum uere nec ulla
pluralitas. Sed haec praedicamenta talia sunt, ut in quo sint ipsum esse
faciant quod dicitur, diuise quidem in ceteris, in deo uero coniuncte atque
copulate hoc modo: nam cum dicimus "substantia" (ut homo uel deus), ita
dicitur quasi illud de quo praedicatur ipsum sit substantia, ut substantia
homo uel deus. Sed distat, quoniam homo non integre ipsum homo est ac per
hoc nec substantia; quod enim est, aliis debet quae non sunt homo. Deus
uero hoc ipsum deus est; nihil enim aliud est nisi quod est, ac per hoc
ipsum deus est. Rursus "iustus," quod est qualitas, ita dicitur quasi ipse
hoc sit de quo praedicatur, id est si dicamus "homo iustus uel deus
iustus," ipsum hominem uel deum iustos esse proponimus; sed differt, quod
homo alter alter iustus, deus uero idem ipsum est quod est iustum. "Magnus"
etiam homo uel deus dicitur atque ita quasi ipse sit homo magnus uel deus
magnus; sed homo tantum magnus, deus uero ipsum magnus exsistit. Reliqua
uero neque de deo neque de ceteris praedicantur. Nam ubi uel de homine uel
de deo praedicari potest, de homine ut in foro, de deo ut ubique, sed ita
ut non quasi ipsa sit res id quod praedicatur de qua dicitur. Non enim ita
homo dicitur esse in foro quem ad modum esse albus uel longus nec quasi
circumfusus et determinatus proprietate aliqua qua designari secundum se
possit, sed tantum quo sit illud aliis informatum rebus per hanc
praedicationem ostenditur.

De deo uero non ita, nam quod ubique est ita dici uidetur non quod in omni
sit loco (omnino enim in loco esse non potest) sed quod omnis ei locus
adsit ad eum capiendum, cum ipse non suscipiatur in loco; atque ideo
nusquam in loco esse dicitur, quoniam ubique est sed non in loco. "Quando"
uero eodem praedicatur modo, ut de homine heri uenit, de deo semper est.
Hic quoque non quasi esse aliquid dicitur illud ipsum de quo hesternus
dicitur aduentus, sed quid ei secundum tempus accesserit praedicatur. Quod
uero de deo dicitur "semper est," unum quidem significat, quasi omni
praeterito fuerit, omni quoquo modo sit praesenti est, omni futuro erit.
Quod de caelo et de ceteris inmortalibus corporibus secundum philosophos
dici potest, at de deo non ita. Semper enim est, quoniam "semper"
praesentis est in eo temporis tantumque inter nostrarum rerum praesens,
quod est nunc, interest ac diuinarum, quod nostrum "nunc" quasi currens
tempus facit et sempiternitatem, diuinum uero "nunc" permanens neque mouens
sese atque consistens aeternitatem facit; cui nomini si adicias "semper,"
facies eius quod est nunc iugem indefessumque ac per hoc perpetuum cursum
quod est sempiternitas.

Rursus habere uel facere eodem modo; dicimus enim "uestitus currit" de
homine, de deo "cuncta possidens regit." Rursus de eo nihil quod est esse
de utrisque dictum est, sed haec omnis praedicatio exterioribus datur
omniaque haec quodam modo referuntur ad aliud. Cuius praedicationis
differentiam sic facilius internoscimus: qui homo est uel deus refertur ad
substantiam qua est aliquid, id est homo uel deus; qui iustus est refertur
ad qualitatem qua scilicet est aliquid, id est iustus, qui magnus ad
quantitatem qua est aliquid, id est magnus. Nam in ceteris praedicationibus
nihil tale est. Qui enim dicit esse aliquem in foro uel ubique, refert
quidem ad praedicamentum quod est ubi, sed non quo aliquid est uelut
iustitia iustus. Item cum dico "currit" uel "regit" uel "nunc est" uel
"semper est," refertur quidem uel ad facere uel ad tempus--si tamen interim
diuinum illud semper tempus dici potest--sed non quo aliquo aliquid est
uelut magnitudine magnum. Nam situm passionemque requiri in deo non
oportet, neque enim sunt.

Iamne patet quae sit differentia praedicationum? Quod aliae quidem quasi
rem monstrant aliae uero quasi circumstantias rei quodque illa quidem[19]
ita praedicantur, ut esse aliquid rem ostendant, illa uero ut non esse, sed
potius extrinsecus aliquid quodam modo affigant. Illa igitur, quae aliquid
esse designant, secundum rem praedicationes uocentur. Quae cum de rebus
subiectis dicuntur, uocantur accidentia secundum rem; cum uero de deo qui
subiectus non est, secundum substantiam rei praedicatio nuncupatur.

Age nunc de relatiuis speculemur pro quibus omne quod dictum est sumpsimus
ad disputationem; maxime enim haec non uidentur secundum se facere
praedicationem quae perspicue ex alieno aduentu constare perspiciuntur. Age
enim, quoniam dominus ac seruus relatiua sunt, uideamus utrumne ita sit ut
secundum se sit praedicatio an minime. Atqui si auferas seruum, abstuleris
et dominum; at non etiam si auferas albedinem, abstuleris quoque album, sed
interest, quod albedo accidit albo, qua sublata perit nimirum album. At in
domino, si seruum auferas, perit uocabulum quo dominus uocabatur; sed non
accidit seruus domino ut albedo albo, sed potestas quaedam qua seruus
coercetur. Quae quoniam sublato deperit seruo, constat non eam per se
domino accidere sed per seruorum quodam modo extrinsecus accessum.

Non igitur dici potest praedicationem relatiuam quidquam rei de qua dicitur
secundum se uel addere uel minuere uel mutare. Quae tota non in eo quod est
esse consistit, sed in eo quod est in comparatione aliquo modo se habere,
nec semper ad aliud sed aliquotiens ad idem. Age enim stet quisquam. Ei
igitur si accedam dexter, erit ille sinister ad me comparatus, non quod
ille ipse sinister sit, sed quod ego dexter accesserim. Rursus ego sinister
accedo, item ille fit dexter, non quod ita sit per se dexter uelut albus ac
longus, sed quod me accedente fit dexter atque id quod est a me et ex me
est minime uero ex sese.

Quare quae secundum rei alicuius in eo quod ipsa est proprietatem non
faciunt praedicationem, nihil alternare uel mutare queunt nullamque omnino
uariare essentiam. Quocirca si pater ac filius ad aliquid dicuntur nihilque
aliud ut dictum est differunt nisi sola relatione, relatio uero non
praedicatur ad id de quo praedicatur quasi ipsa sit et secundum rem de qua
dicitur, non faciet alteritatem rerum de qua dicitur, sed, si dici potest,
quo quidem modo id quod uix intellegi potuit interpretatum est, personarum.
Omnino enim magna regulae est ueritas in rebus incorporalibus distantias
effici differentiis non locis. Neque accessisse dici potest aliquid deo, ut
pater fieret; non enim coepit esse umquam pater eo quod substantialis
quidem ei est productio filii, relatiua uero praedicatio patris. Ac si
meminimus omnium in prioribus de deo sententiarum, ita cogitemus
processisse quidem ex deo patre filium deum et ex utrisque spiritum
sanctum; hos, quoniam incorporales sint, minime locis distare. Quoniam uero
pater deus et filius deus et spiritus sanctus deus, deus uero nullas habet
differentias quibus differat ab deo, a nullo eorum differt. Differentiae
uero ubi absunt, abest pluralitas; ubi abest pluralitas, adest unitas.
Nihil autem aliud gigni potuit ex deo nisi deus; et in rebus numerabilibus
repetitio unitatum non facit modis omnibus pluralitatem.  Trium igitur
idonee constituta est unitas.

Sed quoniam nulla relatio ad se ipsum referri potest, idcirco quod ea
secundum se ipsum est praedicatio quae relatione caret, facta quidem est
trinitatis numerositas in eo quod est praedicatio relationis, seruata uero
unitas in eo quod est indifferentia uel substantiae uel operationis uel
omnino eius quae secundum se dicitur praedicationis. Ita igitur substantia
continet unitatem, relatio multiplicat trinitatem; atque ideo sola
singillatim proferuntur atque separatim quae relationis sunt. Nam idem
pater qui filius non est nec idem uterque qui spiritus sanctus. Idem tamen
deus est pater et filius et spiritus sanctus, idem iustus idem bonus idem
magnus idem omnia quae secundum se poterunt praedicari. Sane sciendum est
non semper talem esse relatiuam praedicationem, ut semper ad differens
praedicetur, ut est seruus ad dominum; differunt enim. Nam omne aequale
aequali aequale est et simile simili simile est et idem ei quod est idem
idem est; et similis est relatio in trinitate patris ad filium et utriusque
ad spiritum sanctum ut eius quod est idem ad id quod est idem. Quod si id
in cunctis aliis rebus non potest inueniri, facit hoc cognata caducis rebus
alteritas. Nos uero nulla imaginatione diduci sed simplici intellectu erigi
et ut quidque intellegi potest ita aggredi etiam intellectu oportet.

Sed de proposita quaestione satis dictum est. Nunc uestri normam iudicii
exspectat subtilitas quaestionis; quae utrum recte decursa sit an minime,
uestrae statuet pronuntiationis auctoritas. Quod si sententiae fidei
fundamentis sponte firmissimae opitulante gratia diuina idonea argumentorum
adiumenta praestitimus, illuc perfecti operis laetitia remeabit unde uenit
effectus. Quod si ultra se humanitas nequiuit ascendere, quantum
inbecillitas subtrahit uota supplebunt.

ANICII MANLII SEVERINI BOETHII
V.C. ET INL. EXCONS. ORD. PATRICII

AD IOHANNEM DIACONVM

VTRVM PATER ET FILIVS ET SPIRITVS
SANCTVS DE DIVINITATE SVBSTANTIALITER
PRAEDICENTVR

Quaero an pater et filius ac spiritus sanctus de diuinitate substantialiter
praedicentur an alio quolibet modo; uiamque indaginis hinc arbitror esse
sumendam, unde rerum omnium manifestum constat exordium, id est ab ipsis
catholicae fidei fundamentis. Si igitur interrogem, an qui dicitur pater
substantia sit, respondetur esse substantia. Quod si quaeram, an filius
substantia sit, idem dicitur. Spiritum quoque sanctum substantiam esse nemo
dubitauerit. Sed cum rursus colligo patrem filium spiritum sanctum, non
plures sed una occurrit esse substantia. Vna igitur substantia trium nec
separari ullo modo aut disiungi potest nec uelut partibus in unum coniuncta
est, sed est una simpliciter. Quaecumque igitur de diuina substantia
praedicantur, ea tribus oportet esse communia; idque signi erit quae sint
quae de diuinitatis substantia praedicentur, quod quaecumque hoc modo
dicuntur, de singulis in unum collectis tribus singulariter praedicabuntur.
Hoc modo si dicimus: "Pater deus est, filius deus est, spiritus sanctus
deus est," pater filius ac spiritus sanctus unus deus. Si igitur eorum una
deitas una substantia est, licet dei nomen de diuinitate substantialiter
praedicari.

Ita pater ueritas est, filius ueritas est, spiritus sanctus ueritas est;
pater filius et spiritus sanctus non tres ueritates sed una ueritas est. Si
igitur una in his substantia una est ueritas, necesse est ueritatem
substantialiter praedicari. De bonitate de incommutabilitate de iustitia de
omnipotentia ac de ceteris omnibus quae tam de singulis quam de omnibus
singulariter praedicamus manifestum est substantialiter dici. Vnde apparet
ea quae cum in singulis separatim dici conuenit nec tamen in omnibus dici
queunt, non substantialiter praedicari sed alio modo; qui uero iste sit,
posterius quaeram. Nam qui pater est, hoc uocabulum non transmittit ad
filium neque ad spiritum sanctum. Quo fit ut non sit substantiale nomen hoc
inditum; nam si substantiale esset, ut deus ut ueritas ut iustitia ut ipsa
quoque substantia, de ceteris diceretur.

Item filius solus hoc recipit nomen neque cum aliis iungit sicut in deo,
sicut in ueritate, sicut in ceteris quae superius dixi. Spiritus quoque non
est idem qui pater ac filius. Ex his igitur intellegimus patrem ac filium
ac spiritum sanctum non de ipsa diuinitate substantialiter dici sed alio
quodam modo; si enim substantialiter praedicaretur, et de singulis et de
omnibus singulariter diceretur. Haec uero ad aliquid dici manifestum est;
nam et pater alicuius pater est et filius alicuius filius est, spiritus
alicuius spiritus. Quo fit, ut ne trinitas quidem substantialiter de deo
praedicetur; non enim pater trinitas (qui enim pater est, filius ac
spiritus sanctus non est) nec trinitas filius nec trinitas spiritus sanctus
secundum eundem modum, sed trinitas quidem in personarum pluralitate
consistit, unitas uero in substantiae simplicitate.

Quod si personae diuisae sunt, substantia uero indiuisa sit, necesse est
quod uocabulum ex personis originem capit id ad substantiam non pertinere;
at trinitatem personarum diuersitas fecit, trinitas igitur non pertinet ad
substantiam. Quo fit ut neque pater neque filius neque spiritus sanctus
neque trinitas de deo substantialiter praedicetur, sed ut dictum est ad
aliquid. Deus uero ueritas iustitia bonitas omnipotentia substantia
inmutabilitas uirtus sapientia et quicquid huiusmodi excogitari potest
substantialiter de diuinitate dicuntur. Haec si se recte et ex fide habent,
ut me instruas peto; aut si aliqua re forte diuersus es, diligentius
intuere quae dicta sunt et fidem si poterit rationemque coniunge.

ITEM EIVSDEM
AD EVNDEM

QVOMODO SVBSTANTIAE IN EO QVOD
SINT BONAE SINT CVM NON SINT
SVBSTANTIALIA BONA

Postulas, ut ex Hebdomadibus nostris eius quaestionis obscuritatem quae
continet modum quo substantiae in eo quod sint bonae sint, cum non sint
substantialia bona, digeram et paulo euidentius monstrem; idque eo dicis
esse faciendum, quod non sit omnibus notum iter huiusmodi scriptionum. Tuus
uero testis ipse sum quam haec uiuaciter fueris ante complexus. Hebdomadas
uero ego mihi ipse commentor potiusque ad memoriam meam speculata conseruo
quam cuiquam participo quorum lasciuia ac petulantia nihil a ioco risuque
patitur esse seiunctum.[30] Prohinc tu ne sis obscuritatibus breuitatis
aduersus, quae cum sint arcani fida custodia tum id habent commodi, quod
cum his solis qui digni sunt conloquuntur. Vt igitur in mathematica fieri
solet ceterisque etiam disciplinis, praeposui terminos regulasque quibus
cuncta quae sequuntur efficiam.

I. Communis animi conceptio est enuntiatio quam quisque probat auditam.
Harum duplex modus est. Nam una ita communis est, ut omnium sit hominum,
ueluti si hanc proponas: "Si duobus aequalibus aequalia auferas, quae
relinquantur aequalia esse," nullus id intellegens neget. Alia uero est
doctorum tantum, quae tamen ex talibus communis animi conceptionibus uenit,
ut est: "Quae incorporalia sunt, in loco non esse," et cetera; quae non
uulgus sed docti comprobant.

II. Diuersum est esse et id quod est; ipsum enim esse nondum est, at uero
quod est accepta essendi forma est atque consistit.

III. Quod est participare aliquo potest, sed ipsum esse nullo modo aliquo
participat. Fit enim participatio cum aliquid iam est; est autem aliquid,
cum esse susceperit.

IV. Id quod est habere aliquid praeterquam quod ipsum est potest; ipsum
uero esse nihil aliud praeter se habet admixtum.

V. Diuersum est tantum esse aliquid et esse aliquid in eo quod est; illic
enim accidens hic substantia significatur.

VI. Omne quod est[31] participat eo quod est esse ut sit; alio uero
participat ut aliquid sit. Ac per hoc id quod est participat eo quod est
esse ut sit; est uero ut participet alio quolibet.

VII. Omne simplex esse suum et id quod est unum habet.

VIII. Omni composito aliud est esse, aliud ipsum est.

IX. Omnis diuersitas discors, similitudo uero appetenda est; et quod
appetit aliud, tale ipsum esse naturaliter ostenditur quale est illud hoc
ipsum quod appetit.

Sufficiunt igitur quae praemisimus; a prudente uero rationis interprete
suis unumquodque aptabitur argumentis.

Quaestio uero huiusmodi est. Ea quae sunt bona sunt; tenet enim communis
sententia doctorum omne quod est ad bonum tendere, omne autem tendit ad
simile. Quae igitur ad bonum tendunt bona ipsa sunt. Sed quemadmodum bona
sint, inquirendum est, utrumne participatione an substantia? Si
participatione, per se ipsa nullo modo bona sunt; nam quod participatione
album est, per se in eo quod ipsum est album non est. Et de ceteris
qualitatibus eodem modo. Si igitur participatione sunt bona, ipsa per se
nullo modo bona sunt: non igitur ad bonum tendunt. Sed concessum est. Non
igitur participatione sunt bona sed substantia. Quorum uero substantia bona
est, id quod sunt bona sunt; id quod sunt autem habent ex eo quod est esse.
Esse igitur ipsorum bonum est; omnium igitur rerum ipsum esse bonum est.
Sed si esse bonum est, ea quae sunt in eo quod sunt bona sunt idemque illis
est esse quod boni esse; substantialia igitur bona sunt, quoniam non
participant bonitatem. Quod si ipsum esse in eis bonum est, non est dubium
quin substantialia cum sint bona, primo sint bono similia ac per hoc hoc
ipsum bonum erunt; nihil enim illi praeter se ipsum simile est. Ex quo fit
ut omnia quae sunt deus sint, quod dictu nefas est. Non sunt igitur
substantialia bona ac per hoc non in his est esse bonum; non sunt igitur in
eo quod sunt bona. Sed nec participant bonitatem; nullo enim modo ad bonum
tenderent. Nullo modo igitur sunt bona.

Huic quaestioni talis poterit adhiberi solutio. Multa sunt quae cum
separari actu non possunt, animo tamen et cogitatione separantur; ut cum
triangulum uel cetera a subiecta materia nullus actu separat, mente tamen
segregans ipsum triangulum proprietatemque eius praeter materiam
speculatur. Amoueamus igitur primi boni praesentiam paulisper ex animo,
quod esse quidem constat idque ex omnium doctorum indoctorumque sententia
barbararumque gentium religionibus cognosci potest. Hoc igitur paulisper
amoto ponamus omnia esse quae sunt bona atque ea consideremus quemadmodum
bona esse possent, si a primo bono minime defluxissent. Hinc intueor aliud
in eis esse quod bona sunt, aliud quod sunt. Ponatur enim una eademque
substantia bona esse alba, grauis, rotunda. Tunc aliud esset ipsa illa
substantia, aliud eius rotunditas, aliud color, aliud bonitas; nam si haec
singula idem essent quod ipsa substantia, idem esset grauitas quod color,
quod bonum et bonum quod grauitas--quod fieri natura non sinit. Aliud
igitur tunc in eis esset esse, aliud aliquid esse, ac tunc bona quidem
essent, esse tamen ipsum minime haberent bonum. Igitur si ullo modo essent,
non a bono ac bona essent ac non idem essent quod bona, sed eis aliud esset
esse aliud bonis esse. Quod si nihil omnino aliud essent nisi bona neque
grauia neque colorata neque spatii dimensione distenta nec ulla in eis
qualitas esset, nisi tantum bona essent, tunc non res sed rerum uideretur
esse principium nec potius uiderentur, sed uideretur; unum enim solumque
est huiusmodi, quod tantum bonum aliudque nihil sit. Quae quoniam non sunt
simplicia, nec esse omnino poterant, nisi ea id quod solum bonum est esse
uoluisset. Idcirco quoniam esse eorum a boni uoluntate defluxit, bona esse
dicuntur. Primum enim bonum, quoniam est, in eo quod est bonum est;
secundum uero bonum, quoniam ex eo fluxit cuius ipsum esse bonum est, ipsum
quoque bonum est. Sed ipsum esse omnium rerum ex eo fluxit quod est primum
bonum et quod bonum tale est ut recte dicatur in eo quod est esse bonum.
Ipsum igitur eorum esse bonum est; tunc enim in eo.

Qua in re soluta quaestio est. Idcirco enim licet in eo quod sint bona
sint, non sunt tamen similia primo bono, quoniam non quoquo modo sint res
ipsum esse earum bonum est, sed quoniam non potest esse ipsum esse rerum,
nisi a primo esse defluxerit, id est bono; idcirco ipsum esse bonum est nec
est simile ei a quo est. Illud enim quoquo modo sit bonum est in eo quod
est; non enim aliud est praeterquam bonum. Hoc autem nisi ab illo esset,
bonum fortasse esse posset, sed bonum in eo quod est esse non posset. Tunc
enim participaret forsitan bono; ipsum uero esse quod non haberent a bono,
bonum habere non possent. Igitur sublato ab his bono primo mente et
cogitatione, ista licet essent bona, tamen in eo quod essent bona esse non
possent, et quoniam actu non potuere exsistere, nisi illud ea quod uere
bonum est produxisset, idcirco et esse eorum bonum est et non est simile
substantiali bono id quod ab eo fluxit; et nisi ab eo fluxissent, licet
essent bona, tamen in eo quod sunt bona esse non possent, quoniam et
praeter bonum et non ex bono essent, cum illud ipsum bonum primum est et
ipsum esse sit et ipsum bonum et ipsum esse bonum. At non etiam alba in eo
quod sunt alba esse oportebit ea quae alba sunt, quoniam ex uoluntate dei
fluxerunt ut essent, alba minime. Aliud est enim esse, aliud albis esse;
hoc ideo, quoniam qui ea ut essent effecit bonus quidem est, minime uero
albus. Voluntatem igitur boni comitatum est ut essent bona in eo quod sunt;
uoluntatem uero non albi non est comitata talis eius quod est proprietas ut
esset album in eo quod est; neque enim ex albi uoluntate defluxerunt.
Itaque quia uoluit esse ea alba qui erat non albus, sunt alba tantum; quia
uero uoluit ea esse bona qui erat bonus, sunt bona in eo quod sunt.
Secundum hanc igitur rationem cuncta oportet esse iusta, quoniam ipse
iustus est qui ea esse uoluit? Ne hoc quidem. Nam bonum esse essentiam,
iustum uero esse actum respicit. Idem autem est in eo esse quod agere; idem
igitur bonum esse quod iustum. Nobis uero non est idem esse quod agere; non
enim simplices sumus. Non est igitur nobis idem bonis esse quod iustis, sed
idem nobis est esse omnibus in eo quod sumus. Bona igitur omnia sunt, non
etiam iusta. Amplius bonum quidem generale est, iustum uero speciale nec
species descendit in omnia. Idcirco alia quidem iusta alia aliud omnia
bona.

DE FIDE CATHOLICA

Christianam fidem noui ac ueteris testamenti pandit auctoritas; et quamuis
nomen ipsum Christi uetus intra semet continuerit instrumentum eumque
semper signauerit affuturum quem credimus per partum uirginis iam uenisse,
tamen in orbem terrarum ab ipsius nostri saluatoris mirabili manasse
probatur aduentu.

Haec autem religio nostra, quae uocatur christiana atque catholica, his
fundamentis principaliter nititur asserens: ex aeterno, id est ante mundi
constitutionem, ante omne uidelicet quod temporis potest retinere
uocabulum, diuinam patris et filii ac spiritus sancti exstitisse
substantiam, ita ut deum dicat patrem, deum filium, deum spiritum sanctum,
nec tamen tres deos sed unum: patrem itaque habere filium ex sua substantia
genitum et sibi nota ratione coaeternum, quem filium eatenus confitetur, ut
non sit idem qui pater est: neque patrem aliquando fuisse filium, ne rursus
in infinitum humanus animus diuinam progeniem cogitaret, neque filium in
eadem natura qua patri coaeternus est aliquando fieri patrem, ne rursus in
infinitum diuina progenies tenderetur: sanctum uero spiritum neque patrem
esse neque filium atque ideo in illa natura nec genitum nec generantem sed
a patre quoque procedentem uel filio; qui sit tamen processionis istius
modus ita non possumus euidenter dicere, quemadmodum generationem filii ex
paterna substantia non potest humanus animus aestimare. Haec autem ut
credantur uetus ac noua informat instructio. De qua uelut arce religionis
nostrae multi diuersa et humaniter atque ut ita dicam carnaliter sentientes
aduersa locuti sunt, ut Arrius qui licet deum dicat filium, minorem tamen
patre multipliciter et extra patris substantiam confitetur. Sabelliani
quoque non tres exsistentes personas sed unam ausi sunt affirmare, eundem
dicentes patrem esse qui filius est eundemque filium qui pater est atque
spiritum sanctum eundem esse qui pater et filius est; ac per hoc unam
dicunt esse personam sub uocabulorum diuersitate signatam.

Manichaei quoque qui duo principia sibi coaeterna et aduersa profitentur,
unigenitum dei esse non credunt. Indignum enim iudicant, si deus habere
filium uideatur, nihil aliud cogitantes nisi carnaliter, ut quia haec
generatio duorum corporum commixtione procedit, illic quoque indignum esse
intellectum huiusmodi applicare; quae res eos nec uetus facit recipere
testamentum neque in integro nouum. Nam sicut illud omnino error eorum non
recipit ita ex uirgine generationem filii non uult admittere, ne humano
corpore polluta uideatur dei fuisse natura. Sed de his hactenus; suo enim
loco ponentur sicut ordo necessarius postularit.

Ergo diuina ex aeterno natura et in aeternum sine aliqua mutabilitate
perdurans sibi tantum conscia uoluntate sponte mundum uoluit fabricare
eumque cum omnino non esset fecit ut esset, nec ex sua substantia protulit,
ne diuinus natura crederetur, neque aliunde molitus est, ne iam exstitisse
aliquid quod eius uoluntatem exsistentia propriae naturae iuuaret atque
esset quod neque ab ipso factum esset et tamen esset; sed uerbo produxit
caelos, terram creauit, ita ut caelesti habitatione dignas caelo naturas
efficeret ac terrae terrena componeret. De caelestibus autem naturis, quae
uniuersaliter uocatur angelica, quamuis illic distinctis ordinibus pulchra
sint omnia, pars tamen quaedam plus appetens quam ei natura atque ipsius
auctor naturae tribuerat de caelesti sede proiecta est; et quoniam
angelorum numerum, id est supernae illius ciuitatis cuius ciues angeli
sunt, imminutum noluit conditor permanere, formauit ex terra hominem atque
spiritu uitae animauit, ratione composuit, arbitrii libertate decorauit
eumque praefixa lege paradisi deliciis constituit, ut, si sine peccato
manere uellet, tam ipsum quam eius progeniem angelicis coetibus sociaret,
ut quia superior natura per superbiae malum ima petierat, inferior
substantia per humilitatis bonum ad superna conscenderet. Sed ille auctor
inuidiae non ferens hominem illuc ascendere ubi ipse non meruit permanere,
temptatione adhibita fecit etiam ipsum eiusque comparem, quam de eius
latere generandi causa formator produxerat, inoboedientiae suppliciis
subiacere, ei quoque diuinitatem affuturam promittens, quam sibi dum
arroganter usurpat elisus est. Haec autem reuelante deo Moysi famulo suo
comperta sunt, cui etiam humani generis conditionem atque originem uoluit
innotescere, sicut ab eo libri prolati testantur. Omnis enim diuina
auctoritas his modis constare uidetur, ut aut historialis modus sit, qui
nihil aliud nisi res gestas enuntiet, aut allegoricus, ut non illic possit
historiae ordo consistere, aut certe ex utrisque compositus, ut et secundum
historiam et secundum allegoriam manere uideatur. Haec autem pie
intelligentibus et ueraci corde tenentibus satis abundeque relucent. Sed ad
ordinem redeamus.

Primus itaque homo ante peccatum cum sua coniuge incola paradisi fuit. At
ubi aurem praebuit suasori et conditoris praeceptum neglexit attendere,
exul effectus, terram iussus excolere atque a paradisi sinu seclusus in
ignotis partibus sui generis posteritatem transposuit atque poenam quam
ipse primus homo praeuaricationis reus exceperat generando transmisit in
posteros. Hinc factum est ut et corporum atque animarum corruptio et mortis
proueniret interitus primusque mortem in Abel filio suo meruit experiri, ut
quanta esset poena quam ipse exceperit probaret in subole. Quod si ipse
primus moreretur, nesciret quodam modo ac, si dici fas est, nec sentiret
poenam suam, sed ideo expertus in altero est, ut quid sibi iure deberetur
contemptor agnosceret et dum poenam mortis sustinet, ipsa exspectatione
fortius torqueretur. Hoc autem praeuaricationis malum, quod in posteros
naturaliter primus homo transfuderat, quidam Pelagius non admittens proprii
nominis haeresim dedicauit, quam catholica fides a consortio sui mox
reppulisse probatur. Ab ipso itaque primo homine procedens humanum genus ac
multiplici numerositate succrescens erupit in lites, commouit bella,
occupauit terrenam miseriam quia[40] felicitatem paradisi in primo patre
perdiderat. Nec tamen ex his defuerunt quos sibi conditor gratiae
sequestraret eiusque placitis inseruirent; quos licet meritum naturae
damnaret, futuri tamen sacramenti et longe postmodum proferendi faciendo
participes perditam uoluit reparare naturam. Impletus est ergo mundus
humano genere atque ingressus est homo uias suas qui malitia propriae
contumaciae despexerat conditorem. Hinc uolens deus per iustum potius
hominem reparare genus humanum quam manere proteruum, poenalem multitudinem
effusa diluuii inundatione excepto Noe iusto homine cum suis liberis atque
his quae secum in arcam introduxerat interire permisit. Cur autem per arcae
lignum uoluerit iustos eripere, notum est diuinarum scripturarum mentibus
eruditis. Et quasi prima quaedam mundi aetas diluuio ultore transacta est.

Reparatur itaque humanum genus atque propriae naturae uitium, quod
praeuaricationis primus auctor infuderat, amplecti non destitit. Creuitque
contumacia quam dudum diluuii unda puniuerat et qui numerosam annorum
seriem permissus fuerat uiuere, in breuitate annorum humana aetas addicta
est. Maluitque deus non iam diluuio punire genus humanum, sed eodem
permanente eligere uiros per quorum seriem aliqua generatio commearet, ex
qua nobis filium proprium uestitum humano corpore mundi in fine concederet.
Quorum primus est Abraham, qui cum esset aetate confectus eiusque uxor
decrepita, in senectute sua repromissionis largitione habere filium
meruerunt. Hic uocatus est Isaac atque ipse genuit Iacob. Idem quoque
duodecim patriarchas non reputante deo in eorum numero quos more suo natura
produxerat. Hic ergo Iacob cum filiis ac domo sua transigendi causa
Aegyptum uoluit habitare atque illic per annorum seriem multitudo
concrescens coeperunt suspicioni esse[41] Aegyptiacis imperiis eosque
Pharao magna ponderum mole premi decreuerat et grauibus oneribus
affligebat. Tandem deus Aegyptii regis dominationem despiciens diuiso mari
rubro, quod numquam antea natura ulla cognouerat, suum transduxit exercitum
auctore Moyse et Aaron. Postea igitur pro eorum egressione altis Aegyptus
plagis uastata est, cum nollet dimittere populum. Transmisso itaque ut
dictum est mari rubro uenit per deserta eremi ad montem qui uocatur Sinai,
ibique uniuersorum conditor deus uolens sacramenti futuri gratia populos
erudire per Moysen data lege constituit, quemadmodum et sacrificiorum ritus
et populorum mores instruerentur. Et cum multis annis multas quoque gentes
per uiam debellassent, uenerunt tandem ad fluuium qui uocatur Iordanis duce
iam Iesu Naue filio atque ad eorum transitum quemadmodum aquae maris rubri
ita quoque Iordanis fluenta siccata sunt; peruentumque est ad eam ciuitatem
quae nunc Hierosolyma uocatur. Atque dum ibi dei populus moraretur, post
iudices et prophetas reges instituti leguntur, quorum post Saulem primatum
Dauid de tribu Iuda legitur adeptus fuisse. Descendit itaque ab eo per
singulas successiones regium stemma perductumque est usque ad Herodis
tempora, qui primus ex gentilibus memoratis populis legitur imperasse. Sub
quo exstitit beata uirgo Maria quae de Dauidica stirpe prouenerat, quae
humani generis genuit conditorem. Hoc autem ideo quia multis infectus
criminibus mundus iacebat in morte, electa est una gens in qua dei mandata
clarescerent, ibique missi prophetae sunt et alii sancti uiri per quorum
admonitionem ipse certe populus a tumore peruicaciae reuocaretur. Illi uero
eosdem occidentes in suae nequitiae peruersitate manere uoluerunt.

Atque iam in ultimis temporibus non prophetas neque alios sibi placitos sed
ipsum unigenitum suum deus per uirginem nasci constituit, ut humana salus
quae per primi hominis inoboedientiam deperierat per hominem deum rursus
repararetur et quia exstiterat mulier quae causam mortis prima uiro
suaserat, esset haec secunda mulier quae uitae causam humanis uisceribus
apportaret. Nec uile uideatur quod dei filius ex uirgine natus est, quoniam
praeter naturae modum conceptus et editus est. Virgo itaque de spiritu
sancto incarnatum dei filium concepit, uirgo peperit, post eius editionem
uirgo permansit; atque hominis factus est idemque dei filius, ita ut in eo
et diuinae naturae radiaret splendor et humanae fragilitatis appareret
assumptio. Sed huic tam sanae atque ueracissimae fidei exstiterant multi
qui diuersa garrirent et praeter alios Nestorius et Eutyches repertores
haereseos exstiterunt, quorum unus hominem solum, alter deum solum putauit
asserere nec humanum corpus quod Christus induerat de humanae substantiae
participatione uenisse. Sed haec hactenus.

Creuit itaque secundum carnem Christus, baptizatus est, ut qui baptizandi
formam erat ceteris tributurus, ipse primus quod docebat exciperet. Post
baptismum uero elegit duodecim discipulos, quorum unus traditor eius fuit.
Et quia sanam doctrinam Iudaeorum populus non ferebat, eum inlata manu
crucis supplicio peremerunt. Occiditur ergo Christus, iacet tribus diebus
ac noctibus in sepulcro, resurgit a mortuis, sicut ante constitutionem
mundi ipse cum patre decreuerat, ascendit in caelos ubi, in eo quod dei
filius est, numquam defuisse cognoscitur, ut assumptum hominem, quem
diabolus non permiserat ad superna conscendere, secum dei filius caelesti
habitationi sustolleret. Dat ergo formam discipulis suis baptizandi,
docendi salutaria, efficientiam quoque miraculorum atque in uniuersum
mundum ad uitam praecipit introire, ut praedicatio salutaris non iam in una
tantum gente sed orbi terrarum praedicaretur. Et quoniam humanum genus
naturae merito, quam ex primo praeuaricatore contraxerat, aeternae poenae
iaculis fuerat uulneratum nec salutis suae erat idoneum, quod eam in
parente perdiderat, medicinalia quaedam tribuit sacramenta, ut agnosceret
aliud sibi deberi per naturae meritum, aliud per gratiae donum, ut natura
nihil aliud nisi poenae summitteret, gratia uero, quae nullis meritis
attributa est, quia nec gratia diceretur si meritis tribueretur, totum quod
est salutis afferret.

Diffunditur ergo per mundum caelestis illa doctrina, adunantur populi,
instituuntur ecclesiae, fit unum corpus quod mundi latitudinem occuparet,
cuius caput Christus ascendit in caelos, ut necessario caput suum membra
sequerentur. Haec itaque doctrina et praesentem uitam bonis informat
operibus et post consummationem saeculi resurrectura corpora nostra praeter
corruptionem ad regna caelestia pollicetur, ita ut qui hic bene ipso
donante uixerit, esset in illa resurrectione beatissimus, qui uero male,
miser post munus resurrectionis adesset. Et hoc est principale religionis
nostrae, ut credat non solum animas non perire, sed ipsa quoque corpora,
quae mortis aduentus resoluerat, in statum pristinum futura de beatitudine
reparari. Haec ergo ecclesia catholica per orbem diffusa tribus modis
probatur exsistere: quidquid in ea tenetur, aut auctoritas est scripturarum
aut traditio uniuersalis aut certe propria et particularis instructio. Sed
auctoritate tota constringitur, uniuersali traditione maiorum nihilominus
tota, priuatis uero constitutionibus et propriis informationibus unaquaeque
uel pro locorum uarietate uel prout cuique bene uisum est subsistit et
regitur. Sola ergo nunc est fidelium exspectatio qua credimus affuturum
finem mundi, omnia corruptibilia transitura, resurrecturos homines ad
examen futuri iudicii, recepturos pro meritis singulos et in perpetuum
atque in aeternum debitis finibus permansuros; solumque est[42] praemium
beatitudinis contemplatio conditoris--tanta dumtaxat, quanta a creatura ad
creatorem fieri potest,--ut ex eis reparato angelico numero superna illa
ciuitas impleatur, ubi rex est uirginis filius eritque gaudium sempiternum,
delectatio, cibus, opus, laus perpetua creatoris.

ANICII MANLII SEVERINI BOETHII
V.C. ET INL. EXCONS. ORD. PATRICII

INCIPIT LIBER
CONTRA EVTYCHEN ET NESTORIVM

DOMINO SANCTO AC VENERABILI PATRI IOHANNI DIACONO
BOETHIVS FILIVS

Anxie te quidem diuque sustinui, ut de ea quae in conuentu mota est
quaestione loqueremur. Sed quoniam et tu quominus uenires occupatione
distractus es et ego in crastinum constitutis negotiis implicabor, mando
litteris quae coram loquenda seruaueram. Meministi enim, cum in concilio
legeretur epistola, recitatum Eutychianos ex duabus naturis Christum
consistere confiteri, in duabus negare: catholicos uero utrique dicto fidem
praebere, nam et ex duabus eum naturis consistere et in duabus apud uerae
fidei sectatores aequaliter credi. Cuius dicti nouitate percussus harum
coniunctionum quae ex duabus naturis uel in duabus consisterent
differentias inquirebam, multum scilicet referre ratus nec inerti
neglegentia praetereundum, quod episcopus scriptor epistolae tamquam ualde
necessarium praeterire noluisset. Hic omnes apertam esse differentiam nec
quicquam in eo esse caliginis inconditum confusumque strepere nec ullus in
tanto tumultu qui leuiter attingeret quaestionem, nedum qui expediret
inuentus est.

Adsederam ego ab eo quem maxime intueri cupiebam longius atque adeo, si
situm sedentium recorderis, auersus pluribusque oppositis, ne si aegerrime
quidem cuperem, uultum nutumque eius aspicere poteram ex quo mihi aliqua
eius darentur signa iudicii. Atqui ego quidem nihil ceteris amplius
afferebam, immo uero aliquid etiam minus. Nam de re proposita aeque nihil
ceteris sentiebam; minus uero quam ceteri ipse afferebam, falsae scilicet
scientiae praesumptionem. Tuli aegerrime, fateor, compressusque indoctorum
grege conticui metuens ne iure uiderer insanus, si sanus inter furiosos
haberi contenderem. Meditabar igitur dehinc omnes animo quaestiones nec
deglutiebam quod acceperam, sed frequentis consilii iteratione ruminabam.
Tandem igitur patuere pulsanti animo fores et ueritas inuenta quaerenti
omnes nebulas Eutychiani reclusit erroris. Vnde mihi maxime subiit
admirari, quaenam haec indoctorum hominum esset audacia qui inscientiae
uitium praesumptionis atque inpudentiae nube conentur obducere, cum non
modo saepe id quod proponatur ignorent, uerum in huiusmodi contentionibus
ne id quidem quod ipsi loquantur intellegant, quasi non deterior fiat
inscientiae causa, dum tegitur.

Sed ab illis ad te transeo, cui hoc quantulumcumque est examinandum prius
perpendendumque transmitto. Quod si recte se habere pronuntiaueris, peto ut
mei nominis hoc quoque inseras chartis; sin uero uel minuendum aliquid uel
addendum uel aliqua mutatione uariandum est, id quoque postulo remitti,
meis exemplaribus ita ut a te reuertitur transcribendum. Quae ubi ad calcem
ducta constiterint, tum demum eius cuius soleo iudicio censenda
transmittam. Sed quoniam semel res a conlocutione transfertur ad stilum,
prius extremi sibique contrarii Nestorii atque Eutychis summoueantur
errores; post uero adiuuante deo, Christianae medietatem fidei temperabo.
Quoniam uero in tota quaestione contrariarum sibimet [Greek: haireseon] de
personis dubitatur atque naturis, haec primitus definienda sunt et propriis
differentiis segreganda.


I.

Natura igitur aut de solis corporibus dici potest aut de solis substantiis,
id est corporeis atque incorporeis, aut de omnibus rebus quae quocumque
modo esse dicuntur. Cum igitur tribus modis natura dici possit, tribus
modis sine dubio definienda est. Nam si de omnibus rebus naturam dici
placet, talis definitio dabitur quae res omnes quae sunt possit includere.
Erit ergo huiusmodi: "natura est earum rerum quae, cum sint, quoquo modo
intellectu capi possunt." In hac igitur definitione et accidentia et
substantiae definiuntur; haec enim omnia intellectu capi possunt. Additum
uero est "quoquo modo," quoniam deus et materia integro perfectoque
intellectu intellegi non possunt, sed aliquo tamen modo ceterarum rerum
priuatione capiuntur. Idcirco uero adiunximus "quae cum sint," quoniam
etiam ipsum nihil significat aliquid sed non naturam. Neque enim quod sit
aliquid sed potius non esse significat; omnis uero natura est. Et si de
omnibus quidem rebus naturam dici placet, haec sit naturae definitio quam
superius proposuimus. Sin uero de solis substantiis natura dicitur, quoniam
substantiae omnes aut corporeae sunt aut incorporeae, dabimus definitionem
naturae substantias significanti huiusmodi: "natura est uel quod facere uel
quod pati possit." "Pati" quidem ac "facere," ut omnia corporea atque
corporeorum anima; haec enim in corpore et a corpore et facit et patitur.
"Facere" uero tantum ut deus ceteraque diuina. Habes igitur definitionem
eius quoque significationis naturae quae tantum substantiis applicatur. Qua
in re substantiae quoque est reddita definitio. Nam si nomen naturae
substantiam monstrat, cum naturam descripsimus substantiae quoque est
assignata descriptio. Quod si naturae nomen relictis incorporeis
substantiis ad corporales usque contrahitur, ut corporeae tantum
substantiae naturam habere uideantur, sicut Aristoteles ceterique et
eiusmodi et multimodae philosophiae sectatores putant, definiemus eam, ut
hi etiam qui naturam non nisi in corporibus esse posuerunt. Est autem eius
definitio hoc modo: "natura est motus principium per se non per accidens."
Quod "motus principium" dixi hoc est, quoniam corpus omne habet proprium
motum, ut ignis sursum, terra deorsum. Item quod "per se principium motus"
naturam esse proposui et non "per accidens," tale est, quoniam lectum
quoque ligneum deorsum ferri necesse est, sed non deorsum per accidens
fertur. Idcirco enim quia lignum est, quod est terra, pondere et grauitate
deducitur. Non enim quia lectus est, deorsum cadit, sed quia terra est, id
est quia terrae contigit, ut lectus esset; unde fit ut lignum naturaliter
esse dicamus, lectum uero artificialiter. Est etiam alia significatio
naturae per quam dicimus diuersam esse naturam auri atque argenti in hoc
proprietatem rerum monstrare cupientes, quae significatio naturae
definietur hoc modo: "natura est unam quamque rem informans specifica
differentia." Cum igitur tot modis uel dicatur uel definiatur natura, tam
catholici quam Nestorius secundum ultimam definitionem duas in Christo
naturas esse constituunt; neque enim easdem in deum atque hominem
differentias conuenire.

Sed de persona maxime dubitari potest, quaenam ei definitio possit aptari.
Si enim omnis habet natura personam, indissolubilis nodus est, quaenam
inter naturam personamque possit esse discretio; aut si non aequatur
persona naturae, sed infra terminum spatiumque naturae persona subsistit,
difficile dictu est ad quas usque naturas persona perueniat, id est quas
naturas conueniat habere personam, quas a personae uocabulo segregari. Nam
illud quidem manifestum est personae subiectam esse naturam nec praeter
naturam personam posse praedicari. Vestiganda sunt igitur haec
inquirentibus hoc modo.

Quoniam praeter naturam non potest esse persona quoniamque naturae aliae
sunt substantiae, aliae accidentes et uidemus personam in accidentibus non
posse constitui (quis enim dicat ullam albedinis uel nigredinis uel
magnitudinis esse personam?), relinquitur ergo ut personam in substantiis
dici conueniat. Sed substantiarum aliae sunt corporeae, aliae incorporeae.
Corporearum uero aliae sunt uiuentes, aliae minime; uiuentium aliae sunt
sensibiles, aliae minime; sensibilium aliae rationales, aliae inrationales.
Item incorporearum aliae sunt rationales, aliae minime, ut pecudum uitae;
rationalium uero alia est inmutabilis atque inpassibilis per naturam ut
deus, alia per creationem mutabilis atque passibilis, nisi inpassibilis
gratia substantiae ad inpassibilitatis firmitudinem permutetur ut angelorum
atque animae. Ex quibus omnibus neque in non uiuentibus corporibus personam
posse dici manifestum est (nullus enim lapidis ullam dicit esse personam),
neque rursus eorum uiuentium quae sensu carent (neque enim ulla persona est
arboris), nec uero eius quae intellectu ac ratione deseritur (nulla est
enim persona equi uel bouis ceterorumque animalium quae muta ac sine
ratione uitam solis sensibus degunt), at hominis dicimus esse personam,
dicimus dei, dicimus angeli. Rursus substantiarum aliae sunt uniuersales,
aliae particulares. Vniuersales sunt quae de singulis praedicantur ut homo,
animal, lapis, lignum ceteraque huiusmodi quae uel genera uel species sunt;
nam et homo de singulis hominibus et animal de singulis animalibus lapisque
ac lignum de singulis lapidibus ac lignis dicuntur. Particularia uero sunt
quae de aliis minime praedicantur ut Cicero, Plato, lapis hic unde haec
Achillis statua facta est, lignum hoc unde haec mensa composita est. Sed in
his omnibus nusquam in uniuersalibus persona dici potest, sed in
singularibus tantum atque in indiuiduis; animalis enim uel generalis
hominis nulla persona est, sed uel Ciceronis uel Platonis uel singulorum
indiuiduorum personae singulae nuncupantur.

Quocirca si persona in solis substantiis est atque in his rationabilibus
substantiaque omnis natura est nec in uniuersalibus sed in indiuiduis
constat, reperta personae est definitio: "naturae rationabilis indiuidua
substantia." Sed nos hac definitione eam quam Graeci [Greek: hupostasin]
dicunt terminauimus. Nomen enim personae uidetur aliunde traductum, ex his
scilicet personis quae in comoediis tragoediisque eos quorum interest
homines repraesentabant. Persona uero dicta est a personando circumflexa
paenultima. Quod si acuatur antepaenultima, apertissime a sono dicta
uidebitur; idcirco autem a sono, quia concauitate ipsa maior necesse est
uoluatur sonus. Graeci quoque has personas [Greek: prosopa] uocant ab eo
quod ponantur in facie atque ante oculos obtegant uultum: [Greek: para tou
pros tous opas tithesthai.] Sed quoniam personis inductis histriones
indiuiduos homines quorum intererat in tragoedia uel in comoedia ut dictum
est repraesentabant, id est Hecubam uel Medeam uel Simonem uel Chremetem,
idcirco ceteros quoque homines, quorum certa pro sui forma esset agnitio,
et Latini personam et Graeci [Greek: prosopa] nuncupauerunt. Longe uero
illi signatius naturae rationabilis indiuiduam subsistentiam [Greek:
hupostaseos] nomine uocauerunt, nos uero per inopiam significantium uocum
translaticiam retinuimus nuncupationem, eam quam illi [Greek: hupostasin]
dicunt personam uocantes; sed peritior Graecia sermonum [Greek: hupostasin]
uocat indiuiduam subsistentiam. Atque, uti Graeca utar oratione in rebus
quae a Graecis agitata Latina interpretatione translata sunt: [Greek: hai
ousiai en men tois katholou einai dunantai. en de tois atomois kai kata
meros monois huphistantai], id est: essentiae in uniuersalibus quidem esse
possunt, in solis uero indiuiduis et particularibus substant. Intellectus
enim uniuersalium rerum ex particularibus sumptus est. Quocirca cum ipsae
subsistentiae in uniuersalibus quidem sint, in particularibus uero capiant
substantiam, iure subsistentias particulariter substantes [Greek:
hupostaseis] appellauerunt. Neque enim pensius subtiliusque intuenti idem
uidebitur esse subsistentia quod substantia.

Nam quod Graeci [Greek: ousiosin] uel [Greek: ousiosthai] dicunt, id nos
subsistentiam uel subsistere appellamus; quod uero illi [Greek: hupostasin]
uel [Greek: huphistasthai], id nos substantiam uel substare interpretamur.
Subsistit enim quod ipsum accidentibus, ut possit esse, non indiget.
Substat autem id quod aliis accidentibus subiectum quoddam, ut esse
ualeant, subministrat; sub illis enim stat, dum subiectum est accidentibus.
Itaque genera uel species subsistunt tantum; neque enim accidentia
generibus speciebus*ue contingunt. Indiuidua uero non modo subsistunt uerum
etiam substant, nam neque ipsa indigent accidentibus ut sint; informata
enim sunt iam propriis et specificis differentiis et accidentibus ut esse
possint ministrant, dum sunt scilicet subiecta. Quocirca [Greek: einai]
atque [Greek: ousiosthai] esse atque subsistere, [Greek: huphistasthai]
uero substare intellegitur. Neque enim uerborum inops Graecia est, ut
Marcus Tullius alludit, sed essentiam, subsistentiam, substantiam, personam
totidem nominibus reddit, essentiam quidem [Greek: ousian], subsistentiam
uero [Greek: ousiosin], substantiam [Greek: hupostasin], personam [Greek:
prosopon] appellans. Ideo autem [Greek: hupostaseis] Graeci indiuiduas
substantias uocauerunt, quoniam ceteris subsunt et quibusdam quasi
accidentibus subpositae subiectaeque sunt; atque idcirco nos quoque eas
substantias nuncupamus quasi subpositas, quas illi[59] [Greek:
hupostaseis], cumque etiam [Greek: prosopa] nuncupent easdem substantias,
possumus nos quoque nuncupare personas. Idem est igitur [Greek: ousian]
esse quod essentiam, idem [Greek: ousiosin] quod subsistentiam, idem
[Greek: hupostasin] quod substantiam, idem [Greek: prosopon] quod personam.
Quare autem de inrationabilibus animalibus Graecus [Greek: hupostasin] non
dicat, sicut nos de eisdem nomen substantiae praedicamus, haec ratio est,
quoniam nomen hoc melioribus applicatum est, ut aliqua id quod est
excellentius, tametsi non descriptione naturae secundum id quod [Greek:
huphistasthai] atque substare est, at certe [Greek: hupostaseos] uel
substantiae uocabulis discerneretur.

Est igitur et hominis quidem essentia, id est [Greek: ousia], et
subsistentia, id est [Greek: ousiosis], et [Greek: hupostasis], id est
substantia, et [Greek: prosopon], id est persona; [Greek: ousia], quidem
atque essentia quoniam est, [Greek: ousiosis] uero atque subsistentia
quoniam in nullo subiecto est, [Greek: hupostasis] uero atque substantia,
quoniam subest ceteris quae subsistentiae non sunt, id est [Greek:
ousioseis]; est [Greek: prosopon] atque persona, quoniam est rationabile
indiuiduum. Deus quoque et [Greek: ousia] est et essentia, est enim et
maxime ipse est a quo omnium esse proficiscitur. Est [Greek: ousiosis], id
est subsistentia (subsistit enim nullo indigens), et [Greek:
huphistasthai]; substat enim. Vnde etiam dicimus unam esse [Greek: ousian]
uel [Greek: ousiosin], id est essentiam uel subsistentiam deitatis, sed
tres [Greek: hupostaseis], id est tres substantias. Et quidem secundum hunc
modum dixere unam trinitatis essentiam, tres substantias tresque personas.
Nisi enim tres in deo substantias ecclesiasticus loquendi usus excluderet,
uideretur idcirco de deo dici substantia, non quod ipse ceteris rebus quasi
subiectum supponeretur, sed quod idem omnibus uti praeesset ita etiam quasi
principium subesset rebus, dum eis omnibus [Greek: ousiosthai] uel
subsistere subministrat.

Sed haec omnia idcirco sint dicta, ut differentiam naturae atque personae
id est [Greek: ousias] atque [Greek: hupostaseos] monstraremus. Quo uero
nomine unumquodque oporteat appellari, ecclesiasticae sit locutionis
arbitrium. Hoc interim constet quod inter naturam personamque differre
praediximus, quoniam natura est cuiuslibet substantiae specificata
proprietas, persona uero rationabilis naturae indiuidua substantia. Hanc in
Christo Nestorius duplicem esse constituit eo scilicet traductus errore,
quod putauerit in omnibus naturis dici posse personam. Hoc enim praesumpto,
quoniam in Christo duplicem naturam esse censebat, duplicem quoque personam
esse confessus est. Qua in re eum falsum esse cum definitio superius dicta
conuincat, tum haec argumentatio euidenter eius declarabit errorem. Si enim
non est Christi una persona duasque naturas esse manifestum est, hominis
scilicet atque dei (nec tam erit insipiens quisquam, utqui utramque earum a
ratione seiungat), sequitur ut duae uideantur esse personae; est enim
persona ut dictum est naturae rationabilis indiuidua substantia.

Quae est igitur facta hominis deique coniunctio? Num ita quasi cum duo
corpora sibimet apponuntur, ut tantum locis iuncta sint et nihil in alterum
ex alterius qualitate perueniat? Quem coniunctionis Graeci modum [Greek:
kata parathesin] uocant. Sed si ita humanitas diuinitati coniuncta est,
nihil horum ex utrisque confectum est ac per hoc nihil est Christus. Nomen
quippe ipsum unum quiddam significat singularitate uocabuli. At si duabus
personis manentibus ea coniunctio qualem superius diximus facta est
naturarum, unum ex duobus effici nihil potuit; omnino enim ex duabus
personis nihil umquam fieri potest. Nihil igitur unum secundum Nestorium
Christus est ac per hoc omnino nihil. Quod enim non est unum, nec esse
omnino potest; esse enim atque unum conuertitur et quodcumque unum est est.
Etiam ea quae ex pluribus coniunguntur ut aceruus, chorus, unum tamen sunt.
Sed esse Christum manifeste ac ueraciter confitemur; unum igitur esse
dicimus Christum. Quod si ita est, unam quoque Christi sine dubitatione
personam esse necesse est. Nam si duae personae essent, unus esse non
posset; duos uero esse dicere Christos nihil est aliud nisi praecipitatae
mentis insania. Cur enim omnino duos audeat Christos uocare, unum hominem
alium deum? Vel cur eum qui deus est Christum uocat, si eum quoque qui homo
est Christum est appellaturus, cum nihil simile, nihil habeant ex
copulatione coniunctum? Cur simili nomine diuersissimis abutatur naturis,
cum, si Christum definire cogitur, utrisque ut ipse dicit Christis non
possit unam definitionis adhibere substantiam? Si enim dei atque hominis
diuersa substantia est unumque in utrisque Christi nomen nec diuersarum
coniunctio substantiarum unam creditur fecisse personam, aequiuocum nomen
est Christi et nulla potest definitione concludi. Quibus autem umquam
scripturis nomen Christi geminatur? Quid uero noui per aduentum saluatoris
effectum est? Nam catholicis et fidei ueritas et raritas miraculi constat.
Quam enim magnum est quamque nouum, quam quod semel nec ullo alio saeculo
possit euenire, ut eius qui solus est deus natura cum humana quae ab eo
erat diuersissima conueniret atque ita ex distantibus naturis una fieret
copulatione persona! Secundum Nestorii uero sententiam quid contingit noui?
"Seruant," inquit, "proprias humanitas diuinitasque personas." Quando enim
non fuit diuinitatis propria humanitatisque persona? Quando uero non erit?
Vel quid amplius in Iesu generatione contingit quam in cuiuslibet alterius,
si discretis utrisque personis discretae etiam fuere naturae? Ita enim
personis manentibus illic nulla naturarum potuit esse coniunctio, ut in
quolibet homine, cuius cum propria persona subsistat, nulla est ei
excellentissimae substantiae coniuncta diuinitas. Sed fortasse Iesum, id
est personam hominis, idcirco Christum uocet, quoniam per eam mira quaedam
sit operata diuinitas. Esto. Deum uero ipsum Christi appellatione cur
uocet? Cur uero non elementa quoque ipsa simili audeat appellare uocabulo
per quae deus mira quaedam cotidianis motibus operatur? An quia
inrationabiles substantiae non possunt habere personam qua[64] Christi
uocabulum excipere possint[65]? Nonne in sanctis hominibus ac pietate
conspicuis apertus diuinitatis actus agnoscitur? Nihil enim intererit, cur
non sanctos quoque uiros eadem appellatione dignetur, si in adsumptione
humanitatis non est una ex coniunctione persona. Sed dicat forsitan, "Illos
quoque Christos uocari fateor, sed ad imaginem ueri Christi." Quod si nulla
ex homine atque deo una persona coniuncta est, omnes ita ueros Christos
arbitrabimur ut hunc qui ex uirgine genitus creditur. Nulla quippe in hoc
adunata persona est ex dei atque hominis copulatione sicut nec in eis, qui
dei spiritu de uenturo Christo praedicebant, propter quod etiam ipsi quoque
appellati sunt Christi. Iam uero sequitur, ut personis manentibus nullo
modo a diuinitate humanitas credatur adsumpta. Omnino enim disiuncta sunt
quae aeque personis naturisque separantur, prorsus inquam disiuncta sunt
nec magis inter se homines bouesque disiuncti quam diuinitas in Christo
humanitasque discreta est, si mansere personae. Homines quippe ac boues una
animalis communitate iunguntur; est enim illis secundum genus communis
substantia eademque in uniuersalitatis collectione natura. Deo uero atque
homini quid non erit diuersa ratione disiunctum, si sub diuersitate naturae
personarum quoque credatur mansisse discretio? Non est igitur saluatum
genus humanum, nulla in nos salus Christi generatione processit, tot
prophetarum scripturae populum inlusere credentem, omnis ueteris testamenti
spernatur auctoritas per quam salus mundo Christi generatione promittitur.
Non autem prouenisse manifestum est, si eadem in persona est quae in natura
diuersitas. Eundem quippe saluum fecit quem creditur adsumpsisse; nulla
uero intellegi adsumptio potest, si manet aeque naturae personaeque
discretio. Igitur qui adsumi manente persona non potuit, iure non uidebitur
per Christi generationem potuisse saluari. Non est igitur per generationem
Christi hominum saluata natura,--quod credi nefas est.

Sed quamquam permulta sint quae hunc sensum inpugnare ualeant atque
perfringere, de argumentorum copia tamen haec interim libasse sufficiat.

Transeundum quippe est ad Eutychen qui cum a ueterum orbitis esset
euagatus, in contrarium cucurrit errorem asserens tantum abesse, ut in
Christo gemina persona credatur, ut ne naturam quidem in eo duplicem
oporteat confiteri; ita quippe esse adsumptum hominem, ut ea sit adunatio
facta cum deo, ut natura humana non manserit. Huius error ex eodem quo
Nestorii fonte prolabitur. Nam sicut Nestorius arbitratur non posse esse
naturam duplicem quin persona fieret duplex, atque ideo, cum in Christo
naturam duplicem confiteretur, duplicem credidit esse personam, ita quoque
Eutyches non putauit naturam duplicem esse sine duplicatione personae et
cum non confiteretur duplicem esse personam, arbitratus est consequens, ut
una uideretur esse natura. Itaque Nestorius recte tenens duplicem in
Christo esse naturam sacrilege confitetur duas esse personas; Eutyches uero
recte credens unam esse personam impie credit unam quoque esse naturam. Qui
conuictus euidentia rerum, quandoquidem manifestum est aliam naturam esse
hominis aliam dei, ait duas se confiteri in Christo naturas ante
adunationem, unam uero post adunationem. Quae sententia non aperte quod
uult eloquitur. Vt tamen eius dementiam perscrutemur, adunatio haec aut
tempore generationis facta est aut tempore resurrectionis. Sed si tempore
generationis facta est, uidetur putare et ante generationem fuisse humanam
carnem non a Maria sumptam sed aliquo modo alio praeparatam, Mariam uero
uirginem appositam ex qua caro nasceretur quae ab ea sumpta non esset,
illam uero carnem quae antea fuerit esse et diuisam atque a diuinitatis
substantia separatam; cum ex uirgine natus est, adunatum esse deo, ut una
uideretur facta esse natura. Vel si haec eius sententia non est, illa esse
poterit dicentis duas ante adunationem, unam post adunationem, si adunatio
generatione perfecta est, ut corpus quidem a Maria sumpserit, sed, antequam
sumeret, diuersam deitatis humanitatisque fuisse naturam; sumptam uero unam
factam atque in diuinitatis cessisse substantiam. Quod si hanc adunationem
non putat generatione sed resurrectione factam, rursus id duobus fieri
arbitrabitur modis; aut enim genito Christo et non adsumente de Maria
corpus aut adsumente ab eadem carnem, usque dum resurgeret quidem, duas
fuisse naturas, post resurrectionem unam factam. De quibus illud disiunctum
nascitur, quod interrogabimus hoc modo: natus ex Maria Christus aut ab ea
carnem humanam traxit aut minime. Si non confitetur ex ea traxisse, dicat
quo homine indutus aduenerit, utrumne eo qui deciderat praeuaricatione
peccati an alio? Si eo de cuius semine ductus est homo, quem uestita
diuinitas est? Nam si ex semine Abrahae atque Dauid et postremo Mariae non
fuit caro illa qua natus est, ostendat ex cuius hominis sit carne
deriuatus, quoniam post primum hominem caro omnis humana ex humana carne
deducitur. Sed si quem dixerit hominem a quo generatio sumpta sit
saluatoris praeter Mariam uirginem, et ipse errore confundetur et
adscribere mendacii notam summae diuinitati inlusus ipse uidebitur, quando
quod Abrahae atque Dauid promittitur in sanctis diuinationibus, ut ex eorum
semine toti mundo salus oriatur, aliis distribuit, cum praesertim, si
humana caro sumpta est, non ab alio sumi potuerit nisi unde etiam
procreabatur. Si igitur a Maria non est sumptum corpus humanum sed a
quolibet alio, per Mariam tamen est procreatum quod fuerat praeuaricatione
corruptum, superius dicto repellitur argumento. Quod si non eo homine
Christus indutus est qui pro peccati poena sustinuerat mortem, illud
eueniet ex nullius hominis semine talem potuisse nasci qui fuerit sine
originalis poena peccati. Ex nullo igitur talis sumpta est caro; unde fit
ut nouiter uideatur esse formata. Sed haec aut ita hominum uisa est oculis,
ut humanum putaretur corpus quod reuera non esset humanum, quippe quod
nulli originali subiaceret poenae, aut noua quaedam uera nec poenae peccati
subiacens originalis ad tempus hominis natura formata est? Si uerum hominis
corpus non fuit, aperte arguitur mentita diuinitas, quae ostenderet
hominibus corpus, quod cum uerum non esset, tum fallerentur ii[69] qui
uerum esse arbitrarentur. At si noua ueraque non ex homine sumpta caro
formata est, quo tanta tragoedia generationis? Vbi ambitus passionis? Ego
quippe ne in homine quidem non stulte fieri puto quod inutiliter factum
est. Ad quam uero utilitatem facta probabitur tanta humilitas diuinitatis,
si homo qui periit generatione ac passione Christi saluatus non est,
quoniam negatur adsumptus? Rursus igitur sicut ab eodem Nestorii fonte
Eutychis error principium sumpsit, ita ad eundem finem relabitur, ut
secundum Eutychen quoque non sit saluatum genus humanum, quoniam non is qui
aeger esset et saluatione curaque egeret, adsumptus est. Traxisse autem
hanc sententiam uidetur, si tamen huius erroris fuit ut crederet non fuisse
corpus Christi uere ex homine sed extra atque adeo in caelo formatum,
quoniam cum eo in caelum creditur ascendisse. Quod exemplum continet tale:
"non ascendit in caelum, nisi qui de caelo descendit."

Sed satis de ea parte dictum uidetur, si corpus quod Christus excepit ex
Maria non credatur adsumptum. Si uero adsumptum est ex Maria neque
permansit perfecta humana diuinaque natura, id tribus effici potuit modis:
aut enim diuinitas in humanitatem translata est aut humanitas in
diuinitatem aut utraeque in se ita temperatae sunt atque commixtae, ut
neutra substantia propriam formam teneret. Sed si diuinitas in humanitatem
translata est, factum est, quod credi nefas est, ut humanitate inmutabili
substantia permanente diuinitas uerteretur et quod passibile atque mutabile
naturaliter exsisteret, id inmutabile permaneret, quod uero inmutabile
atque inpassibile naturaliter creditur, id in rem mutabilem uerteretur. Hoc
igitur fieri nulla ratione contingit. Sed humana forsitan natura in
deitatem uideatur esse conuersa. Hoc uero qui fieri potest, si diuinitas in
generatione Christi et humanam animam suscepit et corpus? Non enim omnis
res in rem omnem uerti ac transmutari potest. Nam cum substantiarum aliae
sint corporeae, aliae incorporeae, neque corporea in incorpoream neque
incorporea in eam quae corpus est mutari potest, nec uero incorporea in se
inuicem formas proprias mutant; sola enim mutari transformarique in se
possunt quae habent unius materiae commune subiectum, nec haec omnia, sed
ea quae in se et facere et pati possunt. Id uero probatur hoc modo: neque
enim potest aes in lapidem permutari nec uero idem aes in herbam nec
quodlibet aliud corpus in quodlibet aliud transfigurari potest, nisi et
eadem sit materia rerum in se transeuntium et a se et facere et pati
possint, ut, cum uinum atque aqua miscentur, utraque sunt talia quae actum
sibi passionemque communicent. Potest enim aquae qualitas a uini qualitate
aliquid pati; potest item uini ab aquae qualitate aliquid pati. Atque
idcirco si multum quidem fuerit aquae, uini uero paululum, non dicuntur
inmixta, sed alterum alterius qualitate corrumpitur. Si quis enim uinum
fundat in mare, non mixtum est mari uinum sed in mare corruptum, idcirco
quoniam qualitas aquae multitudine sui corporis nihil passa est a qualitate
uini, sed potius in se ipsam uini qualitatem propria multitudine
commutauit. Si uero sint mediocres sibique aequales uel paulo inaequales
naturae quae a se facere et pati possunt, illae miscentur et mediocribus
inter se qualitatibus temperantur. Atque haec quidem in corporibus neque
his omnibus, sed tantum quae a se, ut dictum est, et facere et pati possunt
communi atque eadem materia subiecta. Omne enim corpus quod in generatione
et corruptione subsistit communem uidetur habere materiam, sed non omne ab
omni uel in omni uel facere aliquid uel pati potest. Corpora uero in
incorporea nulla ratione poterunt permutari, quoniam nulla communi materia
subiecta participant quae susceptis qualitatibus in alterutram permutetur.
Omnis enim natura incorporeae substantiae nullo materiae nititur
fundamento; nullum uero corpus est cui non sit materia subiecta. Quod cum
ita sit cumque ne ea quidem quae communem materiam naturaliter habent in se
transeant, nisi illis adsit potestas in se et a se faciendi ac patiendi,
multo magis in se non permutabuntur quibus non modo communis materia non
est, sed cum alia res materiae fundamento nititur ut corpus, alia omnino
materiae subiecto non egeat ut incorporeum.

Non igitur fieri potest, ut corpus in incorporalem speciem permutetur, nec
uero fieri potest, ut incorporalia in sese commixtione aliqua permutentur.
Quorum enim communis nulla materia est, nec in se uerti ac permutari
queunt. Nulla autem est incorporalibus materia rebus; non poterunt igitur
in se inuicem permutari. Sed anima et deus incorporeae substantiae recte
creduntur; non est igitur humana anima in diuinitatem a qua adsumpta est
permutata. Quod si neque corpus neque anima in diuinitatem potuit uerti,
nullo modo fieri potuit, ut humanitas conuerteretur in deum. Multo minus
uero credi potest, ut utraque in sese confunderentur, quoniam neque
incorporalitas transire ad corpus potest neque rursus e conuerso corpus ad
incorporalitatem, quando quidem nulla his materia subiecta communis est
quae alterutris substantiarum qualitatibus permutetur.

At hi ita aiunt ex duabus quidem naturis Christum consistere, in duabus
uero minime, hoc scilicet intendentes, quoniam quod ex duabus consistit ita
unum fieri potest, ut illa ex quibus dicitur constare non maneant; ueluti
cum mel aquae confunditur neutrum manet, sed alterum alterius copulatione
corruptum quiddam tertium fecit, ita illud quidem quod ex melle atque aqua
tertium fit constare ex utrisque dicitur, in utrisque uero negatur. Non
enim poterit in utrisque constare, quando utrorumque natura non permanet.
Ex utrisque enim constare potest, licet ea ex quibus coniungitur alterutra
qualitate corrupta sint; in utrisque uero huiusmodi constare non poterit,
quoniam ea quae in se transfusa sunt non manent ac non sunt utraque in
quibus constare uideatur, cum ex utrisque constet in se inuicem qualitatum
mutatione transfusis.

Catholici uero utrumque rationabiliter confitentur, nam et ex utrisque
naturis Christum et in utrisque consistere. Sed id qua ratione dicatur,
paulo posterius explicabo. Nunc illud est manifestum conuictam esse
Eutychis sententiam eo nomine, quod cum tribus modis fieri possit, ut ex
duabus naturis una subsistat, ut aut diuinitas in humanitatem translata sit
aut humanitas in diuinitatem aut utraque permixta sint, nullum horum modum
fieri potuisse superius dicta argumentatione declaratur.

Restat ut, quemadmodum catholica fides dicat, et in utrisque naturis
Christum et ex utrisque consistere doceamus.

Ex utrisque naturis aliquid consistere duo significat: unum quidem, cum ita
dicimus aliquid ex duabus naturis iungi sicut ex melle atque aqua, id autem
est ut ex quolibet modo confusis, uel si una uertatur in alteram uel si
utraeque in se inuicem misceantur, nullo modo tamen utraeque permaneant;
secundum hunc modum Eutyches ait ex utrisque naturis Christum consistere.

Alter uero modus est ex utrisque consistendi quod ita ex duabus iunctum
est, ut illa tamen ex quibus iunctum esse dicitur maneant nec in alterutra
uertantur, ut cum dicimus coronam ex auro gemmisque compositam. Hic neque
aurum in gemmas translatum est neque in aurum gemma conuersa, sed utraque
permanent nec formam propriam derelinquunt. Talia ergo ex aliquibus
constantia et in his constare dicimus ex quibus consistere praedicantur.
Tunc enim possumus dicere coronam gemmis auroque consistere; sunt enim
gemmae atque aurum in quibus corona consistat. Nam in priore modo non est
mel atque aqua in quibus illud quod ex utrisque iungitur constet. Cum
igitur utrasque manere naturas in Christo fides catholica confiteatur
perfectasque easdem persistere nec alteram in alteram transmutari, iure
dicit et in utrisque naturis Christum et ex utrisque consistere: in
utrisque quidem, quia manent utraeque, ex utrisque uero, quia utrarumque
adunatione manentium una persona fit Christi. Non autem secundum eam
significationem ex utrisque naturis Christum iunctum esse fides catholica
tenet, secundum quam Eutyches pronuntiat. Nam ille talem significationem
coniunctionis ex utraque natura sumit, ut non confiteatur in utrisque
consistere, neque enim utrasque manere; catholicus uero eam significationem
ex utrisque consistendi sumit quae illi sit proxima eamque conseruet quae
in utrisque consistere confitetur.

Aequiuocum igitur est "ex utrisque consistere" ac potius amphibolum et
gemina significatione diuersa designans: una quidem significatione non
manere substantias ex quibus illud quod copulatum est dicatur esse
coniunctum, alio modo significans ita ex utrisque coniunctum, ut utraque
permaneant.

Hoc igitur expedito aequiuocationis atque ambiguitatis nodo nihil est ultra
quod possit opponi, quin id sit quod firma ueraque fides catholica
continet; eundem Christum hominem esse perfectum, eundem deum eundemque qui
homo sit perfectus atque deus unum esse deum ac dei filium, nec
quaternitatem trinitati adstrui, dum homo additur supra perfectum deum, sed
unam eandemque personam numerum trinitatis explere, ut cum humanitas passa
sit, deus tamen passus esse dicatur, non quo ipsa deitas humanitas facta
sit, sed quod a deitate fuerit adsumpta. Item qui homo est, dei filius
appellatur non substantia diuinitatis sed humanitatis, quae tamen
diuinitati naturali unitate coniuncta est. Et cum haec ita intellegentia
discernantur permisceanturque, tamen unus idemque et homo sit perfectus et
deus: deus quidem, quod ipse sit ex patris substantia genitus, homo uero,
quod ex Maria sit uirgine procreatus. Itemque qui homo, deus eo quod a deo
fuerit adsumptus, et qui deus, homo, quoniam uestitus homine sit. Cumque in
eadem persona aliud sit diuinitas quae suscepit, aliud quam suscepit
humanitas, idem tamen deus atque homo est. Nam si hominem intellegas, idem
homo est atque deus, quoniam homo ex natura, deus adsumptione. Si uero deum
intellegas, idem deus est atque homo, quoniam natura deus est, homo
adsumptione. Fitque in eo gemina natura geminaque substantia, quoniam homo-
deus unaque persona, quoniam idem homo atque deus. Mediaque est haec inter
duas haereses uia sicut uirtutes quoque medium tenent. Omnis enim uirtus in
medio rerum decore locata consistit. Siquid enim uel ultra uel infra quam
oportuerit fiat, a uirtute disceditur. Medietatem igitur uirtus tenet.

Quocirca si quattuor haec neque ultra neque infra esse possunt, ut in
Christo aut duae naturae sint duaeque personae ut Nestorius ait, aut una
persona unaque natura ut Eutyches ait, aut duae naturae sed una persona ut
catholica fides credit, aut una natura duaeque personae,[73] cumque duas
quidem naturas duasque personas in ea quae contra Nestorium dicta est
responsione conuicerimus (unam uero personam unamque naturam esse non posse
Eutyche proponente monstrauimus neque tamen tam amens quisquam huc usque
exstitit, ut unam in eo naturam crederet sed geminas esse personas), restat
ut ea sit uera quam fides catholica pronuntiat geminam substantiam sed unam
esse personam. Quia uero paulo ante diximus Eutychen confiteri duas quidem
in Christo ante adunationem naturas, unam uero post adunationem, cumque
hunc errorem duplicem interpretaremur celare sententiam, ut haec adunatio
aut generatione fieret, cum ex Maria corpus hominis minime sumeretur aut ad
sumptum[74] quidem ex Maria per resurrectionem fieret adunatio, de utrisque
quidem partibus idonee ut arbitror disputatum est. Nunc quaerendum est
quomodo fieri potuerit ut duae naturae in unam substantiam miscerentur.

Verumtamen est etiam nunc et alia quaestio quae ab his inferri potest qui
corpus humanum ex Maria sumptum esse non credunt, sed alias fuisse
sequestratum praeparatumque quod in adunatione ex Mariae utero gigni ac
proferri uideretur. Aiunt enim: si ex homine sumptum est corpus, homo uero
omnis ex prima praeuaricatione non solum peccato et morte tenebatur, uerum
etiam affectibus peccatorum erat implicitus, eaque illi fuit poena peccati,
ut, cum morte teneretur obstrictus, tamen esset reus etiam uoluntate
peccandi, cur in Christo neque peccatum fuit neque uoluntas ulla peccandi?
Et omnino habet animaduertendam dubitationem talis quaestio. Si enim ex
carne humana Christi corpus adsumptum est, dubitari potest, quaenam caro
haec quae adsumpta sit esse uideatur. Eum quippe saluauit quem etiam
adsumpsit; sin uero talem hominem adsumpsit qualis Adam fuit ante peccatum,
integram quidem uidetur humanam adsumpsisse naturam, sed tamen quae
medicina penitus non egebat. Quomodo autem fieri potest, ut talem
adsumpserit hominem qualis Adam fuit, cum in Adam potuerit esse peccandi
uoluntas atque affectio, unde factum est ut etiam praetergressis diuinis
praeceptis inoboedientiae delictis teneretur adstrictus? In Christo uero ne
uoluntas quidem ulla creditur fuisse peccandi, cum praesertim si tale
corpus hominis adsumpsit quale Adae ante peccatum fuit, non debuerit esse
mortalis, quoniam Adam, si non peccasset, mortem nulla ratione sensisset.
Cum igitur Christus non peccauerit, quaerendum est cur senserit mortem, si
Adae corpus ante quam peccaret adsumpsit. Quod si talem statum suscepit
hominis qualis Adae post peccatum fuit, uidetur etiam Christo non defuisse
necessitas, ut et delictis subiceretur et passionibus confunderetur
obductisque iudicii regulis bonum a malo non sincera integritate
discerneret, quoniam has omnes poenas Adam delicti praeuaricatione
suscepit.

Contra quos respondendum est tres intellegi hominum posse status: unum
quidem Adae ante delictum in quo, tametsi ab eo mors aberat nec adhuc ullo
se delicto polluerat, poterat tamen in eo uoluntas esse peccandi: alter in
quo mutari potuisset, si firmiter in dei praeceptis manere uoluisset, tunc
enim id addendum foret ut non modo non peccaret aut peccare uellet sed ne
posset quidem aut peccare aut uelle delinquere. Tertius status est post
delictum in quo mors illum necessario subsecuta est et peccatum ipsum
uoluntasque peccati. Quorum summitatum atque contrariorum haec loca sunt:
is status qui praemium esset, si in praeceptis dei Adam manere uoluisset et
is qui poenae fuit, quoniam manere noluit; in illo enim nec mors esset nec
peccatum nec uoluntas ulla peccati, in hoc uero et mors et peccatum et
delinquendi omnis affectio omniaque in perniciem prona nec quicquam in se
opis habentia, ut post lapsum posset adsurgere. Ille uero medius status in
quo praesentia quidem mortis uel peccati aberat, potestas uero utriusque
constabat, inter utrumque statum est conlocatus. Ex his igitur tribus
statibus Christus corporeae naturae singulas quodam modo indidit causas;
nam quod mortale corpus adsumpsit ut mortem a genere humano fugaret, in eo
statu ponendum est quod post Adae praeuaricationem poenaliter inflictum
est. Quod uero non fuit in eo uoluntas ulla peccati, ex eo sumptum est
statu qui esse potuisset, nisi uoluntatem insidiantis fraudibus
applicasset. Restat igitur tertius status id est medius, ille scilicet qui
eo tempore fuit, cum nec mors aderat et adesse poterat delinquendi
uoluntas. In hoc igitur Adam talis fuit ut manducaret ac biberet, ut
accepta digereret, ut laberetur in somnum et alia quae ei non defuerunt
humana quidem sed concessa et quae nullam poenam mortis inferrent.

Quae omnia habuisse Christum dubium non est; nam et manducauit et bibit et
humani corporis officio functus est. Neque enim tanta indigentia in Adam
fuisse credenda est ut nisi manducasset uiuere non potuisset, sed, si ex
omni quidem ligno escam sumeret, semper uiuere potuisset hisque non mori;
idcirco paradisi fructibus indigentiam explebat. Quam indigentiam fuisse in
Christo nullus ignorat, sed potestate non necessitate; et ipsa indigentia
ante resurrectionem in eo fuit, post resurrectionem uero talis exstitit ut
ita illud corpus inmutaretur humanum, sicut Adae praeter praeuaricationis
uinculum mutari potuisset. Quodque nos ipse dominus Iesus Christus uotis
docuit optare, ut fiat uoluntas eius sicut in caelo et in terra et ut
adueniat eius regnum et nos liberet a malo. Haec enim omnia illa beatissima
humani generis fideliter credentium inmutatio deprecatur.

Haec sunt quae ad te de fidei meae credulitate scripsi. Qua in re si quid
perperam dictum est, non ita sum amator mei, ut ea quae semel effuderim
meliori sententiae anteferre contendam. Si enim nihil est ex nobis boni,
nihil est quod in nostris sententiis amare debeamus. Quod si ex illo cuncta
sunt bona qui solus est bonus, illud potius bonum esse credendum est quod
illa incommutabilis bonitas atque omnium bonorum causa perscribit.

ANICII MANLII SEVERINI BOETHII

V.C. ET INL. EXCONS. ORD. EX MAG. OFF. PATRICII

PHILOSOPHIAE CONSOLATIONIS

LIBER I.




I.

Carmina qui quondam studio florente peregi,
  Flebilis heu maestos cogor inire modos.
Ecce mihi lacerae dictant scribenda Camenae
  Et ueris elegi fletibus ora rigant.
Has saltem nullus potuit peruincere terror,                               
  Ne nostrum comites prosequerentur iter.
Gloria felicis olim uiridisque iuuentae
  Solantur maesti nunc mea fata senis.
Venit enim properata malis inopina senectus
  Et dolor aetatem iussit inesse suam.                                   
Intempestiui funduntur uertice cani
  Et tremit effeto corpore laxa cutis.
Mors hominum felix quae se nec dulcibus annis
  Inserit et maestis saepe uocata uenit.
Eheu quam surda miseros auertitur aure                                   
  Et flentes oculos claudere saeua negat.
Dum leuibus male fida bonis fortuna faueret,
  Paene caput tristis merserat hora meum.
Nunc quia fallacem mutauit nubila uultum,
  Protrahit ingratas impia uita moras.                                   
Quid me felicem totiens iactastis amici?
  Qui cecidit, stabili non erat ille gradu.

Haec dum mecum tacitus ipse reputarem querimoniamque lacrimabilem stili
officio signarem, adstitisse mihi supra uerticem uisa est mulier reuerendi
admodum uultus, oculis ardentibus et ultra communem hominum ualentiam
perspicacibus colore uiuido atque inexhausti uigoris, quamuis ita aeui
plena foret ut nullo modo nostrae crederetur aetatis, statura discretionis
ambiguae. Nam nunc quidem ad communem sese hominum mensuram cohibebat, nunc
uero pulsare caelum summi uerticis cacumine uidebatur; quae cum altius
caput extulisset, ipsum etiam caelum penetrabat respicientiumque hominum
frustrabatur intuitum. Vestes erant tenuissimis filis subtili artificio,
indissolubili materia perfectae quas, uti post eadem prodente cognoui, suis
manibus ipsa texuerat. Quarum speciem, ueluti fumosas imagines solet,
caligo quaedam neglectae uetustatis obduxerat. Harum in extrema margine
[Greek: PI] Graecum, in supremo uero [Greek: THETA], legebatur intextum.
Atque inter utrasque litteras in scalarum modum gradus quidam insigniti
uidebantur quibus ab inferiore ad superius elementum esset ascensus. Eandem
tamen uestem uiolentorum quorundam sciderant manus et particulas quas
quisque potuit abstulerant. Et dextera quidem eius libellos, sceptrum uero
sinistra gestabat.

Quae ubi poeticas Musas uidit nostro adsistentes toro fletibusque meis
uerba dictantes, commota paulisper ac toruis inflammata luminibus: "Quis,"
inquit, "has scenicas meretriculas ad hunc aegrum permisit accedere quae
dolores eius non modo nullis remediis fouerent, uerum dulcibus insuper
alerent uenenis? Hae sunt enim quae infructuosis affectuum spinis uberem
fructibus rationis segetem necant hominumque mentes assuefaciunt morbo, non
liberant. At si quem profanum, uti uulgo solitum uobis, blanditiae uestrae
detraherent, minus moleste ferendum putarem; nihil quippe in eo nostrae
operae laederentur. Hunc uero Eleaticis atque Academicis studiis
innutritum? Sed abite potius Sirenes usque in exitium dulces meisque eum
Musis curandum sanandumque relinquite."

His ille chorus increpitus deiecit humi maestior uultum confessusque rubore
uerecundiam limen tristis excessit. At ego cuius acies lacrimis mersa
caligaret nec dinoscere possem, quaenam haec esset mulier tam imperiosae
auctoritatis, obstipui uisuque in terram defixo quidnam deinceps esset
actura, exspectare tacitus coepi. Tum illa propius accedens in extrema
lectuli mei parte consedit meumque intuens uultum luctu grauem atque in
humum maerore deiectum his uersibus de nostrae mentis perturbatione
conquesta est.

Heu quam praecipiti mersa profundo
Mens hebet et propria luce relicta
Tendit in externas ire tenebras,
Terrenis quotiens flatibus aucta
Crescit in inmensum noxia cura.                                          
Hic quondam caelo liber aperto
Suetus in aetherios ire meatus
Cernebat rosei lumina solis,
Visebat gelidae sidera lunae
Et quaecumque uagos stella recursus                                      
Exercet uarios flexa per orbes,
Comprensam numeris uictor habebat.
Quin etiam causas unde sonora
Flamina sollicitent aequora ponti,
Quis uoluat stabilem spiritus orbem                                      
Vel cur hesperias sidus in undas
Casurum rutilo surgat ab ortu,
Quid ueris placidas temperet horas,
Vt terram roseis floribus ornet,
Quis dedit ut pleno fertilis anno                                        
Autumnus grauidis influat uuis
Rimari solitus atque latentis
Naturae uarias reddere causas,
Nunc iacet effeto lumine mentis
Et pressus grauibus colla catenis                                        
Decliuemque gerens pondere uultum
Cogitur, heu, stolidam cernere terram.

"Sed medicinae," inquit, "tempus est quam querelae." Tum uero totis in me
intenta luminibus: "Tune ille es," ait, "qui nostro quondam lacte nutritus
nostris educatus alimentis in uirilis animi robur euaseras? Atqui talia
contuleramus arma quae nisi prior abiecisses, inuicta te firmitate
tuerentur. Agnoscisne me? Quid taces? Pudore an stupore siluisti? Mallem
pudore, sed te, ut uideo, stupor oppressit." Cumque me non modo tacitum sed
elinguem prorsus mutumque uidisset, admouit pectori meo leniter manum et:
"Nihil," inquit, "pericli est; lethargum patitur communem inlusarum mentium
morbum. Sui paulisper oblitus est; recordabitur facile, si quidem nos ante
cognouerit. Quod ut possit, paulisper lumina eius mortalium rerum nube
caligantia tergamus." Haec dixit oculosque meos fletibus undantes contracta
in rugam ueste siccauit.

Tunc me discussa liquerunt nocte tenebrae
  Luminibusque prior rediit uigor,
Vt, cum praecipiti glomerantur sidera Coro
  Nimbosisque polus stetit imbribus,
Sol latet ac nondum caelo uenientibus astris,                             
  Desuper in terram nox funditur;
Hanc si Threicio Boreas emissus ab antro
  Verberet et clausam reseret diem,
Emicat ac subito uibratus lumine Phoebus
  Mirantes oculos radiis ferit.

Haud aliter tristitiae nebulis dissolutis hausi caelum et ad cognoscendam
medicantis faciem mentem recepi. Itaque ubi in eam deduxi oculos
intuitumque defixi, respicio nutricem meam cuius ab adulescentia laribus
obuersatus fueram Philosophiam. "Et quid," inquam, "tu in has exilii nostri
solitudines o omnium magistra uirtutum supero cardine delapsa uenisti? An
ut tu quoque mecum rea falsis criminationibus agiteris?

"An," inquit illa, "te alumne desererem nec sarcinam quam mei nominis
inuidia sustulisti, communicato tecum labore partirer? Atqui Philosophiae
fas non erat incomitatum relinquere iter innocentis; meam scilicet
criminationem uererer et quasi nouum aliquid acciderit, perhorrescerem?
Nunc enim primum censes apud inprobos mores lacessitam periculis esse
sapientiam? Nonne apud ueteres quoque ante nostri Platonis aetatem magnum
saepe certamen cum stultitiae temeritate certauimus eodemque superstite
praeceptor eius Socrates iniustae uictoriam mortis me adstante promeruit?
Cuius hereditatem cum deinceps Epicureum uulgus ac Stoicum ceterique pro
sua quisque parte raptum ire molirentur meque reclamantem renitentemque
uelut in partem praedae traherent, uestem quam meis texueram manibus,
disciderunt abreptisque ab ea panniculis totam me sibi cessisse credentes
abiere. In quibus quoniam quaedam nostri habitus uestigia uidebantur, meos
esse familiares inprudentia rata nonnullos eorum profanae multitudinis
errore peruertit.

Quod si nec Anaxagorae fugam nec Socratis uenenum nec Zenonis tormenta
quoniam sunt peregrina nouisti, at Canios, at Senecas, at Soranos quorum
nec peruetusta nec incelebris memoria est, scire potuisti. Quos nihil aliud
in cladem detraxit nisi quod nostris moribus instituti studiis improborum
dissimillimi uidebantur. Itaque nihil est quod admirere, si in hoc uitae
salo circumflantibus agitemur procellis, quibus hoc maxime propositum est
pessimis displicere. Quorum quidem tametsi est numerosus exercitus,
spernendus tamen est, quoniam nullo duce regitur, sed errore tantum temere
ac passim lymphante raptatur. Qui si quando contra nos aciem struens
ualentior incubuerit, nostra quidem dux copias suas in arcem contrahit,
illi uero circa diripiendas inutiles sarcinulas occupantur. At nos desuper
inridemus uilissima rerum quaeque rapientes securi totius furiosi tumultus
eoque uallo muniti quo grassanti stultitiae adspirare fas non sit.

Quisquis composito serenus aeuo
Fatum sub pedibus egit[85] superbum
Fortunamque tuens utramque rectus
Inuictum potuit tenere uultum,
Non illum rabies minaeque ponti                                          
Versum funditus exagitantis aestum
Nec ruptis quotiens uagus caminis
Torquet fumificos Vesaeuus ignes
Aut celsas soliti ferire turres
Ardentis uia fulminis mouebit.                                           
Quid tantum miseri saeuos tyrannos
Mirantur sine uiribus furentes?
Nec speres aliquid nec extimescas,
Exarmaueris impotentis iram.
At quisquis trepidus pauet uel optat,                                    
Quod non sit stabilis suique iuris,
Abiecit clipeum locoque motus
Nectit qua ualeat trahi catenam.

Sentisne," inquit, "haec atque animo inlabuntur tuo, an [Greek: onos
luras]? Quid fles, quid lacrimis manas?

[Greek: Exauda, mae keuthe nooi.]

Si operam medicantis exspectas, oportet uulnus detegas."

Tum ego collecto in uires animo: "Anne adhuc eget admonitione nec per se
satis eminet fortunae in nos saeuientis asperitas? Nihilne te ipsa loci
facies mouet? Haecine est bibliotheca, quam certissimam tibi sedem nostris
in laribus ipsa delegeras? In qua mecum saepe residens de humanarum
diuinarumque rerum scientia disserebas? Talis habitus talisque uultus erat,
*cum tecum naturae secreta rimarer, cum mihi siderum uias radio
describeres, cum mores nostros totiusque uitae rationem ad caelestis
ordinis exempla formares? Haecine praemia referimus tibi obsequentes? Atqui
tu hanc sententiam Platonis ore sanxisti: beatas fore res publicas, si eas
uel studiosi sapientiae regerent uel earum rectores studere sapientiae
contigisset. Tu eiusdem uiri ore hanc sapientibus capessendae rei publicae
necessariam causam esse monuisti, ne improbis flagitiosisque ciuibus urbium
relicta gubernacula pestem bonis ac perniciem ferrent.

Hanc igitur auctoritatem secutus quod a te inter secreta otia didiceram
transferre in actum publicae administrationis optaui. Tu mihi et qui te
sapientium mentibus inseruit deus conscii nullum me ad magistratum nisi
commune bonorum omnium studium detulisse. Inde cum inprobis graues
inexorabilesque discordiae et quod conscientiae libertas habet, pro tuendo
iure spreta potentiorum semper offensio.

Quotiens ego Conigastum in inbecilli cuiusque fortunas impetum facientem
obuius excepi, quotiens Triguillam regiae praepositum domus ab incepta,
perpetrata iam prorsus iniuria deieci, quotiens miseros quos infinitis
calumniis inpunita barbarorum semper auaritia uexabat, obiecta periculis
auctoritate protexi! Numquam me ab iure ad iniuriam quisquam detraxit.
Prouincialium fortunas tum priuatis rapinis tum publicis uectigalibus
pessumdari non aliter quam qui patiebantur indolui.

Cum acerbae famis tempore grauis atque inexplicabilis indicta coemptio
profligatura inopia Campaniam prouinciam uideretur, certamen aduersum
praefectum praetorii communis commodi ratione suscepi, rege cognoscente
contendi et ne coemptio exigeretur, euici. Paulinum consularem uirum cuius
opes Palatinae canes iam spe atque ambitione deuorassent, ab ipsis hiantium
faucibus traxi. Ne Albinum consularem uirum praeiudicatae accusationis
poena corriperet, odiis me Cypriani delatoris opposui. Satisne in me magnas
uideor exaceruasse discordias? Sed esse apud ceteros tutior debui qui mihi
amore iustitiae nihil apud aulicos quo magis essem tutior reseruaui. Quibus
autem deferentibus perculsi sumus? Quorum Basilius olim regio ministerio
depulsus in delationem nostri nominis alieni aeris necessitate compulsus
est. Opilionem uero atque Gaudentium cum ob innumeras multiplicesque
fraudes ire in exilium regia censura decreuisset cumque illi parere
nolentes sacrarum sese aedium defensione tuerentur compertumque id regi
foret, edixit: uti ni intra praescriptum diem Rauenna urbe decederent,
notas insigniti frontibus pellerentur. Quid huic seueritati posse astrui
uidetur? Atqui in eo die deferentibus eisdem nominis nostri delatio
suscepta est. Quid igitur? Nostraene artes ita meruerunt? An illos
accusatores iustos fecit praemissa damnatio? Itane nihil fortunam puduit si
minus accusatae innocentiae, at accusantium uilitatis?[86] At cuius
criminis arguimur summam quaeris? Senatum dicimur saluum esse uoluisse.
Modum desideras? Delatorem ne documenta deferret quibus senatum maiestatis
reum faceret impedisse criminamur.

Quid igitur o magistra censes? Infitiabimur crimen, ne tibi pudor simus? At
uolui nec umquam uelle desistam. Fatebimur? Sed impediendi delatoris opera
cessauit. An optasse illius ordinis salutem nefas uocabo? Ille quidem suis
de me decretis, uti hoc nefas esset, effecerat. Sed sibi semper mentiens
inprudentia rerum merita non potest inmutare nec mihi Socratico decreto fas
esse arbitror uel occuluisse ueritatem uel concessisse mendacium. Verum id
quoquo modo sit, tuo sapientiumque iudicio aestimandum relinquo. Cuius rei
seriem atque ueritatem, ne latere posteros queat, stilo etiam memoriaeque
mandaui.

Nam de compositis falso litteris quibus libertatem arguor sperasse Romanam
quid attinet dicere? Quarum fraus aperta patuisset, si nobis ipsorum
confessione delatorum, quod in omnibus negotiis maximas uires habet, uti
licuisset. Nam quae sperari reliqua libertas potest? Atque utinam posset
ulla! Respondissem Canii uerbo, qui cum a Gaio Caesare Germanici filio
conscius contra se factae coniurationis fuisse diceretur: 'Si ego,' inquit,
'scissem, tu nescisses.' Qua in re non ita sensus nostros maeror hebetauit
ut impios scelerata contra uirtutem querar molitos, sed quae sperauerint
effecisse uehementer admiror. Nam deteriora uelle nostri fuerit fortasse
defectus, posse contra innocentiam, quae sceleratus quisque conceperit
inspectante deo, monstri simile est. Vnde haud iniuria tuorum quidam
familiarium quaesiuit: 'Si quidem deus,' inquit, 'est, unde mala? Bona uero
unde, si non est?' Sed fas fuerit nefarios homines qui bonorum omnium
totiusque senatus sanguinem petunt, nos etiam quos propugnare bonis
senatuique uiderant, perditum ire uoluisse. Sed num idem de patribus quoque
merebamur? Meministi, ut opinor, quoniam me dicturum quid facturumue
praesens semper ipsa dirigebas, meministi, inquam, Veronae cum rex auidus
exitii communis maiestatis crimen in Albinum delatae ad cunctum senatus
ordinem transferre moliretur, uniuersi innocentiam senatus quanta mei
periculi securitate defenderim. Scis me haec et uera proferre et in nulla
umquam mei laude iactasse. Minuit enim quodam modo se probantis
conscientiae secretum, quotiens ostentando quis factum recipit famae
pretium. Sed innocentiam nostram quis exceperit euentus uides; pro uerae
uirtutis praemiis falsi sceleris poenas subimus. Et cuius umquam facinoris
manifesta confessio ita iudices habuit in seueritate concordes ut non
aliquos uel ipse ingenii error humani uel fortunae condicio cunctis
mortalibus incerta submitteret? Si inflammare sacras aedes uoluisse, si
sacerdotes impio iugulare gladio, si bonis omnibus necem struxisse
diceremur, praesentem tamen sententia, confessum tamen conuictumue
punisset. Nunc quingentis fere passuum milibus procul muti atque indefensi
ob studium propensius in senatum morti proscriptionique damnamur. O meritos
de simili crimine neminem posse conuinci!

Cuius dignitatem reatus ipsi etiam qui detulere uiderunt, quam uti alicuius
sceleris admixtione fuscarent, ob ambitum dignitatis sacrilegio me
conscientiam polluisse mentiti sunt. Atqui et tu insita nobis omnem rerum
mortalium cupidinem de nostri animi sede pellebas et sub tuis oculis
sacrilegio locum esse fas non erat. Instillabas enim auribus
cogitationibusque cotidie meis Pythagoricum illud [Greek: hepou theoi].[87]
Nec conueniebat uilissimorum me spirituum praesidia captare quem tu in hanc
excellentiam componebas ut consimilem deo faceres. Praeterea penetral
innocens domus, honestissimorum coetus amicorum, socer etiam sanctus et
aeque ac tu ipsa[88] reuerendus ab omni nos huius criminis suspitione
defendunt. Sed, o nefas, illi uero de te tanti criminis fidem capiunt atque
hoc ipso uidebimur affines fuisse maleficio, quod tuis inbuti disciplinis,
tuis instituti moribus sumus. Ita non est satis nihil mihi tuam profuisse
reuerentiam, nisi ultro tu mea potius offensione lacereris. At uero hic
etiam nostris malis cumulus accedit, quod existimatio plurimorum non rerum
merita sed fortunae spectat euentum eaque tantum iudicat esse prouisa quae
felicitas commendauerit. Quo fit ut existimatio bona prima omnium deserat
infelices. Qui nunc populi rumores, quam dissonae multiplicesque
sententiae, piget reminisci. Hoc tantum dixerim ultimam esse aduersae
fortunae sarcinam, quod dum miseris aliquod crimen affingitur, quae
perferunt meruisse creduntur. Et ego quidem bonis omnibus pulsus,
dignitatibus exutus, existimatione foedatus ob beneficium supplicium tuli.

Videre autem uideor nefarias sceleratorum officinas gaudio laetitiaque
fluitantes, perditissimum quemque nouis delationum fraudibus imminentem,
iacere bonos nostri discriminis terrore prostratos, flagitiosum quemque ad
audendum quidem facinus impunitate, ad efficiendum uero praemiis incitari,
insontes autem non modo securitate, uerum ipsa etiam defensione priuatos.
Itaque libet exclamare:

O stelliferi conditor orbis
Qui perpetuo nixus solio
Rapido caelum turbine uersas
Legemque pati sidera cogis,
Vt nunc pleno lucida cornu                                               
Totis fratris obuia flammis
Condat stellas luna minores,
Nunc obscuro pallida cornu
Phoebo propior lumina perdat,
Et qui primae tempore noctis                                             
Agit algentes Hesperos ortus,
Solitas iterum mutet habenas
Phoebi pallens Lucifer ortu.
Tu frondifluae frigore brumae
Stringis lucem breuiore mora:                                            
Tu, cum feruida uenerit aestas,
Agiles nocti diuidis horas.
Tua uis uarium temperat annum
Vt quas Boreae spiritus aufert
Reuehat mites Zephyrus frondes                                           
Quaeque Arcturus semina uidit
Sirius altas urat segetes.
Nihil antiqua lege solutum
Linquit propriae stationis opus.
Omnia certo fine gubernans                                               
Hominum solos respuis actus
Merito rector cohibere modo.
Nam cur tantas lubrica uersat
Fortuna uices? Premit insontes
Debita sceleri noxia poena,                                              
At peruersi resident celso
Mores solio sanctaque calcant
Iniusta uice colla nocentes.
Latet obscuris condita uirtus
Clara tenebris iustusque tulit                                           
Crimen iniqui.
Nil periuria, nil nocet ipsis
Fraus mendaci compta colore.
Sed cum libuit uiribus uti,
Quos innumeri metuunt populi                                             
Summos gaudent subdere reges.
O iam miseras respice terras
Quisquis rerum foedera nectis.
Operis tanti pars non uilis
Homines quatimur fortunae salo.                                          
Rapidos rector comprime fluctus
Et quo caelum regis immensum
Firma stabiles foedere terras."

Haec ubi continuato dolore delatraui, illa uultu placido nihilque meis
questibus mota: "Cum te," inquit, "maestum lacrimantemque uidissem, ilico
miserum exsulemque cognoui. Sed quam id longinquum esset exilium, nisi tua
prodidisset oratio, nesciebam. Sed tu quam procul a patria non quidem
pulsus es sed aberrasti; ac si te pulsum existimari mauis, te potius ipse
pepulisti. Nam id quidem de te numquam cuiquam fas fuisset. Si enim cuius
oriundo sis patriae reminiscare, non uti Atheniensium quondam multitudinis
imperio regitur, sed

qui frequentia ciuium non depulsione laetetur; cuius agi frenis atque
obtemperare iustitiae summa libertas est. An ignoras illam tuae ciuitatis
antiquissimam legem, qua sanctum est ei ius exulare non esse quisquis in ea
sedem fundare maluerit? Nam qui uallo eius ac munimine continetur, nullus
metus est ne exul esse mereatur. At quisquis eam inhabitare uelle desierit,
pariter desinit etiam mereri. Itaque non tam me loci huius quam tua facies
mouet nec bibliothecae potius comptos ebore ac uitro parietes quam tuae
mentis sedem requiro, in qua non libros sed id quod libris pretium facit,
librorum quondam meorum sententias, collocaui. Et tu quidem de tuis in
commune bonum meritis uera quidem, sed pro multitudine gestorum tibi pauca
dixisti. De obiectorum tibi uel honestate uel falsitate cunctis nota
memorasti. De sceleribus fraudibusque delatorum recte tu quidem strictim
attingendum putasti, quod ea melius uberiusque recognoscentis omnia uulgi
ore celebrentur. Increpuisti etiam uehementer iniusti factum senatus. De
nostra etiam criminatione doluisti, laesae quoque opinionis damna fleuisti.
Postremus aduersum fortunam dolor incanduit conquestusque non aequa meritis
praemia pensari. In extremo Musae saeuientis, uti quae caelum terras quoque
pax regeret, uota posuisti. Sed quoniam plurimus tibi affectuum tumultus
incubuit diuersumque te dolor, ira, maeror distrahunt, uti nunc mentis es,
nondum te ualidiora remedia contingunt. Itaque lenioribus paulisper utemur,
ut quae in tumorem perturbationibus influentibus induruerunt, ad acrioris
uim medicaminis recipiendum tactu blandiore mollescant.

Cum Phoebi radiis graue
Cancri sidus inaestuat,
Tum qui larga negantibus
Sulcis semina credidit,
Elusus Cereris fide                                                      
Quernas pergat ad arbores.
Numquam purpureum nemus
Lecturus uiolas petas
Cum saeuis aquilonibus
Stridens campus inhorruit,                                              
Nec quaeras auida manu
Vernos stringere palmites,
Vuis si libeat frui;
Autumno potius sua
Bacchus munera contulit.                                                
Signat tempora propriis
Aptans officiis deus
Nec quas ipse coercuit
Misceri patitur uices.
Sic quod praecipiti uia                                                  
Certum deserit ordinem
Laetos non habet exitus.

Primum igitur paterisne me pauculis rogationibus statum tuae mentis
attingere atque temptare, ut qui modus sit tuae curationis intellegam?" "Tu
uero arbitratu," inquam, "tuo quae uoles ut responsurum rogato." Tum illa:
"Huncine," inquit, "mundum temerariis agi fortuitisque casibus putas, an
ullum credis ei regimen inesse rationis?" "Atqui," inquam, "nullo
existimauerim modo ut fortuita temeritate tam certa moueantur, uerum operi
suo conditorem praesidere deum scio nec umquam fuerit dies qui me ab hac
sententiae ueritate depellat."

"Ita est," inquit. "Nam id etiam paulo ante cecinisti, hominesque tantum
diuinae exortes curae esse deplorasti. Nam de ceteris quin ratione
regerentur, nihil mouebare. Papae autem! Vehementer admiror cur in tam
salubri sententia locatus aegrotes. Verum altius perscrutemur; nescio quid
abesse coniecto.

"Sed dic mihi, quoniam deo mundum regi non ambigis, quibus etiam
gubernaculis regatur aduertis?" "Vix," inquam, "rogationis tuae sententiam
nosco, nedum ad inquisita respondere queam." "Num me," inquit, "fefellit
abesse aliquid, per quod, uelut hiante ualli robore, in animum tuum
perturbationum morbus inrepserit? Sed dic mihi, meministine, quis sit rerum
finis, quoue totius naturae tendat intentio?" "Audieram," inquam, "sed
memoriam maeror hebetauit." "Atqui scis unde cuncta processerint?" "Noui,"
inquam, deumque esse respondi. "Et qui fieri potest, ut principio cognito
quis sit rerum finis ignores? Verum hi perturbationum mores, ea ualentia
est, ut mouere quidem loco hominem possint, conuellere autem sibique totum
exstirpare non possint.

Sed hoc quoque respondeas uelim, hominemne te esse meministi?" "Quidni,"
inquam, "meminerim?" "Quid igitur homo sit, poterisne proferre?" "Hocine
interrogas an esse me sciam rationale animal atque mortale? Scio et id me
esse confiteor." Et illa: "Nihilne aliud te esse nouisti?" "Nihil."

"Iam scio," inquit, "morbi tui aliam uel maximam causam; quid ipse sis,
nosse desisti. Quare plenissime uel aegritudinis tuae rationem uel aditum
reconciliandae sospitatis inueni. Nam quoniam tui obliuione confunderis, et
exsulem te et exspoliatum propriis bonis esse doluisti. Quoniam uero quis
sit rerum finis ignoras, nequam homines atque nefarios potentes felicesque
arbitraris. Quoniam uero quibus gubernaculis mundus regatur oblitus es, has
fortunarum uices aestimas sine rectore fluitare--magnae non ad morbum modo
uerum ad interitum quoque causae. Sed sospitatis auctori grates, quod te
nondum totum natura destituit. Habemus maximum tuae fomitem salutis ueram
de mundi gubernatione sententiam, quod eam non casuum temeritati sed
diuinae rationi subditam credis. Nihil igitur pertimescas; iam tibi ex hac
minima scintillula uitalis calor inluxerit. Sed quoniam firmioribus
remediis nondum tempus est et eam mentium constat esse naturam, ut quotiens
abiecerint ueras falsis opinionibus induantur ex quibus orta perturbationum
caligo uerum illum confundit intuitum, hanc paulisper lenibus
mediocribusque fomentis attenuare temptabo, ut dimotis fallacium
affectionum tenebris splendorem uerae lucis possis agnoscere.

Nubibus atris
Condita nullum
Fundere possunt
Sidera lumen.
Si mare uoluens                                                          
Turbidus Auster
Misceat aestum,
Vitrea dudum
Parque serenis
Vnda diebus                                                             
Mox resoluto
Sordida caeno
Visibus obstat.
Quique uagatur
Montibus altis                                                          
Defluus amnis,
Saepe resistit
Rupe soluti
Obice saxi.
Tu quoque si uis                                                        
Lumine claro
Cernere uerum,
Tramite recto
Carpere callem,
Gaudia pelle,                                                           
Pelle timorem
Spemque fugato
Nec dolor adsit.
Nubila mens est
Vinctaque frenis,                                                       
Haec ubi regnant."

ANICII MANLII SEVERINI BOETHII

V.C. ET INL. EXCONS. ORD. PATRICII

PHILOSOPHIAE CONSOLATIONIS

LIBER PRIMVS EXPLICIT

INCIPIT LIBER II




I.

Post haec paulisper obticuit atque ubi attentionem meam modesta
taciturnitate collegit, sic exorsa est: "Si penitus aegritudinis tuae
causas habitumque cognovi, fortunae prioris affectu desiderioque tabescis.
Ea tantum animi tui sicuti tu tibi fingis mutata peruertit. Intellego
multiformes illius prodigii fucos et eo usque cum his quos eludere nititur
blandissimam familiaritatem, dum intolerabili dolore confundat quos
insperata reliquerit. Cuius si naturam mores ac meritum reminiscare, nec
habuisse te in ea pulchrum aliquid nec amisisse cognosces, sed ut arbitror
haud multum tibi haec in memoriam reuocare laborauerim. Solebas enim
praesentem quoque blandientemque uirilibus incessere uerbis eamque de
nostro adyto prolatis insectabare sententiis. Verum omnis subita mutatio
rerum non sine quodam quasi fluctu contingit animorum; sic factum est ut tu
quoque paulisper a tua tranquillitate descisceres. Sed tempus est haurire
te aliquid ac degustare molle atque iucundum quod ad interiora transmissum
ualidioribus haustibus uiam fecerit. Adsit igitur Rhetoricae suadela
dulcedinis quae tum tantum recto calle procedit, cum nostra instituta non
deserit cumque hac Musica laris nostri uernacula nunc leuiores nunc
grauiores modos succinat.

Quid est igitur o homo quod te in maestitiam luctumque deiecit? Nouum,
credo, aliquid inusitatumque uidisti. Tu fortunam putas erga te esse
mutatam; erras. Hi semper eius mores sunt ista natura. Seruauit circa te
propriam potius in ipsa sui mutabilitate constantiam. Talis erat cum
blandiebatur, cum tibi falsae inlecebris felicitatis alluderet.
Deprehendisti caeci numinis ambiguos uultus. Quae sese adhuc uelat aliis,
tota tibi prorsus innotuit. Si probas, utere moribus; ne queraris. Si
perfidiam perhorrescis, sperne atque abice perniciosa ludentem. Nam quae
nunc tibi est tanti causa maeroris, haec eadem tranquillitatis esse
debuisset, Reliquit enim te quam non relicturam nemo umquam poterit esse
securus. An uero tu pretiosam aestimas abituram felicitatem? Et cara tibi
est fortuna praesens nec manendi fida et cum discesserit adlatura maerorem.
Quod si nec ex arbitrio retineri potest et calamitosos fugiens facit, quid
est aliud fugax quam futurae quoddam calamitatis indicium? Neque enim quod
ante oculos situm est, suffecerit intueri; rerum exitus prudentia metitur
eademque in alterutro mutabilitas nec formidandas fortunae minas nec
exoptandas facit esse blanditias.  Postremo aequo animo toleres oportet
quidquid intra fortunae aream geritur, cum semel iugo eius colla
submiseris. Quod si manendi abeundique scribere legem uelis ei quam tu tibi
dominam sponte legisti, nonne iniurius fueris et inpatientia sortem
exacerbes quam permutare non possis? Si uentis uela committeres, non quo
uoluntas peteret sed quo flatus impellerent, promoueres; si aruis semina
crederes, feraces inter se annos sterilesque pensares. Fortunae te regendum
dedisti; dominae moribus oportet obtemperes.  Tu uero uoluentis rotae
impetum retinere conaris? At, omnium mortalium stolidissime, si manere
incipit, fors esse desistit.

Haec cum superba uerterit uices dextra
Et aestuantis more fertur Euripi,
Dudum tremendos saeua proterit reges
Humilemque uicti subleuat fallax uultum.
Non illa miseros audit aut curat fletus                                   5
Vltroque gemitus dura quos fecit ridet.
Sic illa ludit, sic suas probat uires
Magnumque suis demonstrat [100] ostentum, si quis
Visatur una stratus ac felix hora.

Vellem autem pauca tecum fortunae ipsius uerbis agitare. Tu igitur an ius
postulet, animaduerte. 'Quid tu homo ream me cotidianis agis querelis? Quam
tibi fecimus iniuriam? Quae tua tibi detraximus bona? Quouis iudice de opum
dignitatumque mecum possessione contende.  Et si cuiusquam mortalium
proprium quid horum esse monstraueris, ego iam tua fuisse quae repetis,
sponte concedam.

Cum te matris utero natura produxit, nudum rebus omnibus inopemque suscepi,
meis opibus foui et quod te nunc inpatientem nostri facit, fauore prona
indulgentius educaui, omnium quae mei iuris sunt affluentia et splendore
circumdedi. Nunc mihi retrahere manum libet. Habes gratiam uelut usus
alienis, non habes ius querelae tamquam prorsus tua perdideris. Quid igitur
ingemiscis? Nulla tibi a nobis est allata uiolentia. Opes honores ceteraque
talium mei sunt iuris. Dominam famulae cognoscunt; mecum ueniunt, me
abeunte discedunt. Audacter adfirmem, si tua forent quae amissa conquereris
nullo modo perdidisses. An ego sola meum ius exercere prohibebor? Licet
caelo proferre lucidos dies eosdemque tenebrosis noctibus condere. Licet
anno terrae uultum nunc floribus frugibusque redimire, nunc nimbis
frigoribusque confundere. Ius est mari nunc strato aequore blandiri, nunc
procellis ac fluctibus inhorrescere. Nos ad constantiam nostris moribus
alienam inexpleta hominum cupiditas alligabit? Haec nostra uis est, hunc
continuum ludum ludimus; rotam uolubili orbe uersamus, infima summis summa
infimis mutare gaudemus. Ascende si placet, sed ea lege ne utique[102] cum
ludicri mei ratio poscet, descendere iniuriam putes. An tu mores ignorabas
meos? Nesciebas Croesum regem Lydorum Cyro paulo ante formidabilem mox
deinde miserandum rogi flammis traditum misso caelitus imbre defensum? Num
te praeterit Paulum Persi regis a se capti calamitatibus pias inpendisse
lacrimas? Quid tragoediarum clamor aliud deflet nisi indiscreto ictu
fortunam felicia regna uertentem? Nonne adulescentulus [Greek: doious
pithous ton men hena kakon ton d'heteron eaon] in Iouis limine iacere
didicisti? Quid si uberius de bonorum parte sumpsisti? Quid si a te non
tota discessi? Quid si haec ipsa mei mutabilitas iusta tibi causa est
sperandi meliora? Tamen ne animo contabescas et intra commune omnibus
regnum locatus proprio uiuere iure desideres.

Si quantas rapidis flatibus incitus
  Pontus uersat harenas
Aut quot stelliferis edita noctibus
  Caelo sidera fulgent
Tantas fundat opes nec retrahat manum                                    
  Pleno copia cornu,
Humanum miseras haud ideo genus
  Cesset flere querellas.
Quamuis uota libens excipiat deus
  Multi prodigus auri                                                   
Et claris auidos ornet honoribus,
  Nil iam parta uidentur,
Sed quaesita uorans saeua rapacitas
  Altos[106] pandit hiatus.
Quae iam praecipitem frena cupidinem                                    
  Certo fine retentent,
Largis cum potius muneribus fluens
  Sitis ardescit habendi?
Numquam diues agit qui trepidus gemens
  Sese credit egentem.'

His igitur si pro se tecum fortuna loqueretur, quid profecto contra
hisceres non haberes, aut si quid est quo querelam tuam iure tuearis,
proferas oportet. Dabimus dicendi locum." Tum ego: "Speciosa quidem ista
sunt," inquam, "oblitaque Rhetoricae ac Musicae melle dulcedinis; tum
tantum, cum audiuntur, oblectant. Sed miseris malorum altior sensus est.
Itaque cum haec auribus insonare desierint, insitus animum maeror
praegrauat." Et illa: "Ita est," inquit. "Haec enim nondum morbi tui
remedia sed adhuc contumacis aduersum curationem doloris fomenta quaedam
sunt. Nam quae in profundum sese penetrent, cum tempestiuum fuerit
admouebo. Verumtamen ne te existimari miserum uelis, an numerum modumque
tuae felicitatis oblitus es?

Taceo quod desolatum parente summorum te uirorum cura suscepit delectusque
in affinitatem principum ciuitatis, quod pretiosissimum propinquitatis
genus est, prius carus quam proximus esse coepisti. Quis non te
felicissimum cum tanto splendore socerorum, cum coniugis pudore, cum
masculae quoque prolis opportunitate praedicauit? Praetereo, libet enim
praeterire communia, sumptas in adulescentia negatas senibus dignitates; ad
singularem felicitatis tuae cumulum uenire delectat. Si quis rerum
mortalium fructus ullum beatitudinis pondus habet, poteritne illius memoria
lucis quantalibet ingruentium malorum mole deleri, cum duos pariter
consules liberos tuos domo prouehi sub frequentia patrum, sub plebis
alacritate uidisti, cum eisdem in curia curules insidentibus tu regiae
laudis orator ingenii gloriam facundiaeque meruisti, cum in circo duorum
medius consulum circumfusae multitudinis expectationem triumphali
largitione satiasti? Dedisti ut opinor uerba fortunae, dum te illa
demulcet, dum te ut delicias suas fouet. Munus quod nulli umquam priuato
commodauerat abstulisti. Visne igitur cum fortuna calculum ponere? Nunc te
primum liuenti oculo praestrinxit. Si numerum modumque laetorum tristiumue
consideres, adhuc te felicem negare non possis. Quod si idcirco te
fortunatum esse non aestimas, quoniam quae tunc laeta uidebantur abierunt,
non est quod te miserum putes, quoniam quae nunc creduntur maesta
praetereunt. An tu in hanc uitae scaenam nunc primum subitus hospesque
uenisti? Vllamne humanis rebus inesse constantiam reris, cum ipsum saepe
hominem uelox hora dissoluat? Nam etsi rara est fortuitis manendi fides,
ultimus tamen uitae dies mors quaedam fortunae est etiam manentis. Quid
igitur referre putas, tune illam moriendo deseras an te illa fugiendo?

Cum polo Phoebus roseis quadrigis
  Lucem spargere coeperit,
Pallet albentes hebetata uultus
  Flammis stella prementibus.
Cum nemus flatu Zephyri tepentis                                         
  Vernis inrubuit rosis,
Spiret insanum nebulosus Auster:
  Iam spinis abeat decus.
Saepe tranquillo radiat sereno
  Immotis mare fluctibus,                                               
Saepe feruentes Aquilo procellas
  Verso concitat aequore.
Rara si constat sua forma mundo,
  Si tantas uariat uices,
Crede fortunis hominum caducis,                                         
  Bonis crede fugacibus.
Constat aeterna positumque lege est
  Vt constet genitum nihil."

Tum ego: "Vera," inquam, "commemoras, o uirtutum omnium nutrix, nec
infitiari possum prosperitatis meae uelocissimum cursum. Sed hoc est quod
recolentem uehementius coquit. Nam in omni aduersitate fortunae
infelicissimum est genus infortunii fuisse felicem." "Sed quod tu," inquit,
"falsae opinionis supplicium luas, id rebus iure imputare non possis. Nam
si te hoc inane nomen fortuitae felicitatis mouet, quam pluribus maximisque
abundes mecum reputes licet. Igitur si quod in omni fortunae tuae censu
pretiosissimum possidebas, id tibi diuinitus inlaesum adhuc inuiolatumque
seruatur, poterisne meliora quaeque retinens de infortunio iure causari?

Atqui uiget incolumis illud pretiosissimum generis humani decus Symmachus
socer et quod uitae pretio non segnis emeres, uir totus ex sapientia
uirtutibusque factus suarum securus tuis ingemiscit iniuriis. Viuit uxor
ingenio modesta, pudicitia pudore praecellens et, ut omnes eius dotes
breuiter includam, patri similis. Viuit inquam tibique tantum uitae huius
exosa spiritum seruat quoque uno felicitatem minui tuam uel ipsa
concesserim, tui desiderio lacrimis ac dolore tabescit.

Quid dicam liberos consulares quorum iam, ut in id aetatis pueris, uel
paterni uel auiti specimen elucet ingenii? Cum igitur praecipua sit
mortalibus uitae cura retinendae, o te si tua bona cognoscas felicem, cui
suppetunt etiam nunc quae uita nemo dubitat esse cariora! Quare sicca iam
lacrimas. Nondum est ad unum omnes exosa fortuna nec tibi nimium ualida
tempestas incubuit, quando tenaces haerent ancorae quae nec praesentis
solamen nec futuri spem temporis abesse patiantur."

"Et haereant," inquam, "precor; illis namque manentibus, utcumque se res
habeant, enatabimus. Sed quantum ornamentis nostris decesserit, uides." Et
illa: "Promouimus," inquit, "aliquantum, si te nondum totius tuae sortis
piget. Sed delicias tuas ferre non possum qui abesse aliquid tuae
beatitudini tam luctuosus atque anxius conqueraris. Quis est enim tam
conpositae felicitatis ut non aliqua ex parte cum status sui qualitate
rixetur? Anxia enim res est humanorum condicio bonorum et quae uel numquam
tota proueniat uel numquam perpetua subsistat. Huic census exuberat, sed
est pudori degener sanguis; hunc nobilitas notum facit, sed angustia rei
familiaris inclusus esse mallet ignotus. Ille utroque circumfluus uitam
caelibem deflet; ille nuptiis felix orbus liberis alieno censum nutrit
heredi. Alius prole laetatus filii filiaeue delictis maestus inlacrimat.
Idcirco nemo facile cum fortunae suae condicione concordat; inest enim
singulis quod inexpertus ignoret, expertus exhorreat. Adde quod felicissimi
cuiusque delicatissimus sensus est et nisi ad nutum cuncta suppetant, omnis
aduersitatis insolens minimis quibusque prosternitur; adeo perexigua sunt
quae fortunatissimis beatitudinis summam detrahunt. Quam multos esse
coniectas qui sese caelo proximos arbitrentur, si de fortunae tuae
reliquiis pars eis minima contingat? Hic ipse locus quem tu exilium uocas,
incolentibus patria est; adeo nihil est miserum nisi cum putes contraque
beata sors omnis est aequanimitate tolerantis. Quis est ille tam felix qui
cum dederit inpatientiae manus, statum suum mutare non optet? Quam multis
amaritudinibus humanae felicitatis dulcedo respersa est! Quae si etiam
fruenti iucunda esse uideatur, tamen quo minus cum uelit abeat retineri non
possit. Liquet igitur quam sit mortalium rerum misera beatitudo quae nec
apud aequanimos perpetua perdurat necanxios tota delectat.

Quid igitur o mortales extra petitis intra uos positam felicitatem? Error
uos inscitiaque confundit. Ostendam breuiter tibi summae cardinem
felicitatis. Estne aliquid tibi te ipso pretiosius? Nihil inquies. Igitur
si tui compos fueris, possidebis quod nec tu amittere umquam uelis nec
fortuna possit auferre. Atque ut agnoscas in his fortuitis rebus
beatitudinem constare non posse, sic collige.  Si beatitudo est summum
naturae bonum ratione degentis nec est summum bonum quod eripi ullo modo
potest, quoniam praecellit id quod nequeat auferri, manifestum est
quoniam[107] ad beatitudinem percipiendam fortunae instabilitas adspirare
non possit. Ad haec quem caduca ista felicitas uehit uel scit eam uel
nescit esse mutabilem. Si nescit, quaenam beata sors esse potest
ignorantiae caecitate? Si scit, metuat necesse est, ne amittat quod amitti
posse non dubitat; quare continuus timor non sinit esse felicem. An uel si
amiserit, neglegendum putat? Sic quoque perexile bonum est quod aequo animo
feratur amissum. Et quoniam tu idem es cui persuasum atque insitum
permultis demonstrationibus scio mentes hominum nullo modo esse mortales
cumque clarum sit fortuitam felicitatem corporis morte finiri, dubitari
nequit, si haec afferre beatitudinem potest, quin omne mortalium genus in
miseriam mortis fine labatur. Quod si multos scimus beatitudinis fructum
non morte solum uerum etiam doloribus suppliciisque quaesisse, quonam modo
praesens facere beatos potest quae miseros transacta non efficit?

Quisquis uolet perennem
  Cautus ponere sedem
Stabilisque nec sonori
  Sterni flatibus Euri
Et fluctibus minantem                                                    
  Curat spernere pontum,
Montis cacumen alti,
  Bibulas uitet harenas.
Illud proteruus Auster
  Totis uiribus urget,                                                  
Hae pendulum solutae
  Pondus ferre recusant.
Fugiens periculosam
  Sortem sedis amoenae
Humili domum memento                                                    
  Certus figere saxo.
Quamuis tonet ruinis
  Miscens aequora uentus,
Tu conditus quieti
  Felix robore ualli                                                    
Duces serenus aeuum
  Ridens aetheris iras.

Sed quoniam rationum iam in te mearum fomenta descendunt, paulo
ualidioribus utendum puto. Age enim si iam caduca et momentaria fortunae
dona non essent, quid in eis est quod aut uestrum umquam fieri queat aut
non perspectum consideratumque uilescat? Diuitiaene uel uestra uel sui
natura pretiosae sunt? Quid earum potius, aurumne an uis congesta pecuniae?
Atqui haec effundendo magis quam coaceruando melius nitent, si quidem
auaritia semper odiosos, claros largitas facit. Quod si manere apud quemque
non potest quod transfertur in alterum, tunc est pretiosa pecunia cum
translata in alios largiendi usu desinit possideri. At eadem si apud unum
quanta est ubique gentium congeratur, ceteros sui inopes fecerit. Et uox
quidem tota pariter multorum replet auditum; uestrae uero diuitiae nisi
comminutae in plures transire non possunt. Quod cum factum est, pauperes
necesse est faciant quos relinquunt. O igitur angustas inopesque diuitias
quas nec habere totas pluribus licet et ad quemlibet sine ceterorum
paupertate non ueniunt! An gemmarum fulgor oculos trahit? Sed si quid est
in hoc splendore praecipui, gemmarum est lux illa non hominum, quas quidem
mirari homines uehementer admiror. Quid est enim carens animae motu atque
compage quod animatae rationabilique naturae pulchrum esse iure uideatur?
Quae tametsi conditoris opera suique distinctione postremae aliquid
pulchritudinis trahunt, infra uestram tamen excellentiam conlocatae
admirationem uestram nullo modo merebantur. An uos agrorum pulchritudo
delectat? Quidni? Est enim pulcherrimi operis pulchra portio. Sic quondam
sereni maris facie gaudemus; sic caelum sidera lunam solemque miramur. Num
te horum aliquid attingit? Num audes alicuius talium splendore gloriari? An
uernis floribus ipse distingueris aut tua in aestiuos fructus intumescit
ubertas? Quid inanibus gaudiis raperis? Quid externa bona pro tuis
amplexaris? Numquam tua faciet esse fortuna quae a te natura rerum fecit
aliena. Terrarum quidem fructus animantium procul dubio debentur alimentis.
Sed si, quod naturae satis est, replere indigentiam uelis, nihil est quod
fortunae affluentiam petas. Paucis enim minimisque natura contenta est,
cuius satietatem si superfluis urgere uelis, aut iniucundum quod infuderis
fiet aut noxium. Iam uero pulchrum uariis fulgere uestibus putas, quarum si
grata intuitu species est, aut materiae naturam aut ingenium mirabor
artificis. An uero te longus ordo famulorum facit esse felicem? Qui si
uitiosi moribus sint, perniciosa domus sarcina et ipsi domino uehementer
inimica; sin uero probi, quonam modo in tuis opibus aliena probitas
numerabitur? Ex quibus omnibus nihil horum quae tu in tuis conputas bonis
tuum esse bonum liquido monstratur. Quibus si nihil inest appetendae
pulchritudinis, quid est quod uel amissis doleas uel laeteris retentis?
Quod si natura pulchra sunt, quid id tua refert? Nam haec per se a tuis
quoque opibus sequestrata placuissent. Neque enim idcirco sunt pretiosa
quod in tuas uenere diuitias, sed quoniam pretiosa uidebantur, tuis ea
diuitiis adnumerare maluisti. Quid autem tanto fortunae strepitu
desideratis? Fugare credo indigentiam copia quaeritis. Atqui hoc uobis in
contrarium cedit. Pluribus quippe adminiculis opus est ad tuendam pretiosae
supellectilis uarietatem, uerumque illud est permultis eos indigere qui
permulta possideant contraque minimum qui abundantiam suam naturae
necessitate non ambitus superfluitate metiantur. Itane autem nullum est
proprium uobis atque insitum bonum ut in externis ac sepositis rebus bona
uestra quaeratis? Sic rerum uersa condicio est ut diuinum merito rationis
animal non aliter sibi splendere nisi inanimatae supellectilis possessione
uideatur? Et alia quidem suis contenta sunt; uos autem deo mente consimiles
ab rebus infimis excellentis naturae ornamenta captatis nec intellegitis
quantam conditori uestro faciatis iniuriam. Ille genus humanum terrenis
omnibus praestare uoluit; uos dignitatem uestram infra infima quaeque
detruditis. Nam si omne cuiusque bonum eo cuius est constat esse
pretiosius, cum uilissima rerum uestra bona esse iudicatis, eisdem uosmet
ipsos uestra existimatione submittitis; quod quidem haud inmerito cadit.
Humanae quippe naturae ista condicio est ut tum tantum ceteris rebus cum se
cognoscit excellat, eadem tamen infra bestias redigatur, si se nosse
desierit. Nam ceteris animantibus sese ignorare naturae est; hominibus
uitio uenit. Quam uero late patet uester hic error qui ornari posse aliquid
ornamentis existimatis alienis? At id fieri nequit. Nam si quid ex
appositis luceat, ipsa quidem quae sunt apposita laudantur; illud uero his
tectum atque uelatum in sua nihilo minus foeditate perdurat. Ego uero nego
ullum esse bonum quod noceat habenti. Num id mentior? 'Minime,' inquis.
Atqui diuitiae possidentibus persaepe nocuerunt, cum pessimus quisque eoque
alieni magis auidus quidquid usquam auri gemmarumque est se solum qui
habeat dignissimum putat. Tu igitur qui nunc contum gladiumque sollicitus
pertimescis, si uitae huius callem uacuus uiator intrasses, coram latrone
cantares. O praeclara opum mortalium beatitudo quam cum adeptus fueris
securus esse desistis!

Felix nimium prior aetas
Contenta fidelibus aruis
Nec inerti perdita luxu,
Facili quae sera solebat
Ieiunia soluere glande.                                                  
Non Bacchica munera norant
Liquido confundere melle
Nec lucida uellera Serum
Tyrio miscere ueneno.
Somnos dabat herba salubres,                                            
Potum quoque lubricus amnis,
Vmbras altissima pinus.
Nondum maris alta secabat
Nec mercibus undique lectis
Noua litora uiderat hospes.                                             
Tunc classica saeua tacebant,
Odiis neque fusus acerbis
Cruor horrida tinxerat arua.
Quid enim furor hosticus ulla
Vellet prior arma mouere,                                               
Cum uulnera saeua uiderent
Nec praemia sanguinis ulla?
Vtinam modo nostra redirent
In mores tempora priscos!
Sed saeuior ignibus Aetnae                                              
Feruens amor ardet habendi.
Heu primus quis fuit ille
Auri qui pondera tecti
Gemmasque latere uolentes
Pretiosa pericula fodit?      

Quid autem de dignitatibus potentiaque disseram quae uos uerae dignitatis
ac potestatis inscii caelo exaequatis? Quae si in improbissimum quemque
ceciderunt, quae flammis Aetnae eructuantibus, quod diluuium tantas strages
dederint? Certe, uti meminisse te arbitror, consulare imperium, quod
libertatis principium fuerat, ob superbiam consulum uestri ueteres abolere
cupiuerunt, qui ob eandem superbiam prius regium de ciuitate nomen
abstulerant. At si quando, quod perrarum est, probis deferantur, quid in
eis aliud quam probitas utentium placet? Ita fit ut non uirtutibus ex
dignitate sed ex uirtute dignitatibus honor accedat. Quae uero est ista
uestra expetibilis ac praeclara potentia? Nonne, o terrena animalia,
consideratis quibus qui praesidere uideamini? Nunc si inter mures uideres
unum aliquem ius sibi ac potestatem prae ceteris uindicantem, quanto
mouereris cachinno! Quid uero, si corpus spectes, inbecillius homine
reperire queas quos saepe muscularum quoque uel morsus uel in secreta
quaeque reptantium necat introitus? Quo uero quisquam ius aliquod in
quempiam nisi in solum corpus et quod infra corpus est, fortunam loquor,
possit exserere? Num quidquam libero imperabis animo? Num mentem firma sibi
ratione cohaerentem de statu propriae quietis amouebis? Cum liberum quendam
uirum suppliciis se tyrannus adacturum putaret, ut aduersum se factae
coniurationis conscios proderet, linguam ille momordit atque abscidit et in
os tyranni saeuientis abiecit; ita cruciatus, quos putabat tyrannus
materiam crudelitatis, uir sapiens fecit esse uirtutis. Quid autem est quod
in alium facere quisquam[111] possit, quod sustinere ab alio ipse non
possit? Busiridem accipimus necare hospites solitum ab Hercule hospite
fuisse mactatum. Regulus plures Poenorum bello captos in uincla coniecerat,
sed mox ipse uictorum catenis manus praebuit. Vllamne igitur eius hominis
potentiam putas, qui quod ipse in alio potest, ne id in se alter ualeat
efficere non possit? Ad haec si ipsis dignitatibus ac potestatibus inesset
aliquid naturalis ac proprii boni, numquam pessimis prouenirent. Neque enim
sibi solent aduersa sociari; natura respuit ut contraria quaeque iungantur.
Ita cum pessimos plerumque dignitatibus fungi dubium non sit, illud etiam
liquet natura sui bona non esse quae se pessimis haerere patiantur. Quod
quidem de cunctis fortunae muneribus dignius existimari potest, quae ad
improbissimum quemque uberiora perueniunt. De quibus illud etiam
considerandum puto, quod nemo dubitat esse fortem, cui fortitudinem inesse
conspexerit, et cuicumque uelocitas adest manifestum est esse uelocem. Sic
musica quidem musicos medicina medicos rhetorice rhetores facit. Agit enim
cuiusque rei natura quod proprium est nec contrariarum rerum miscetur
effectibus et ultro quae sunt auersa depellit. Atqui nec opes inexpletam
restinguere auaritiam queunt nec potestas sui compotem fecerit quem
uitiosae libidines insolubilibus adstrictum retinent catenis, et collata
improbis dignitas non modo non efficit dignos, sed prodit potius et
ostentat indignos. Cur ita prouenit? Gaudetis enim res sese aliter habentes
falsis compellare nominibus quae facile ipsarum rerum redarguuntur effectu;
itaque nec illae diuitiae nec illa potentia nec haec dignitas iure
appellari potest. Postremo idem de tota concludere fortuna licet in qua
nihil expetendum, nihil natiuae bonitatis inesse manifestum est, quae nec
se bonis semper adiungit et bonos quibus fuerit adiuncta non efficit.

Nouimus quantas dederit ruinas
Vrbe flammata patribusque caesis
Fratre qui quondam ferus interempto
Matris effuso maduit cruore
Corpus et uisu gelidum pererrans                                         
Ora non tinxit lacrimis, sed esse
Censor extincti potuit decoris.
Hic tamen sceptro populos regebat
Quos uidet condens radios sub undas
Phoebus extremo ueniens ab ortu,                                        
Quos premunt septem gelidi triones,
Quos Notus sicco uiolentus aestu
Torret ardentes recoquens harenas.
Celsa num tandem ualuit potestas
Vertere praui rabiem Neronis?                                           
Heu grauem sortem, quotiens iniquus
Additur saeuo gladius ueneno!"

Tum ego: "Scis," inquam, "ipsa minimum nobis ambitionem mortalium rerum
fuisse dominatam. Sed materiam gerendis rebus optauimus quo ne uirtus
tacita consenesceret." Et illa: "Atqui hoc unum est quod praestantes quidem
natura mentes sed nondum ad extremam manum uirtutum perfectione perductas
allicere possit, gloriae scilicet cupido et optimorum in rem publicam fama
meritorum; quae quam sit exilis et totius uacua ponderis, sic considera.
Omnem terrae ambitum, sicuti astrologicis demonstrationibus accepisti, ad
caeli spatium puncti constat obtinere rationem, id est ut, si ad caelestis
globi magnitudinem conferatur, nihil spatii prorsus habere iudicetur. Huius
igitur tam exiguae in mundo regionis quarta fere portio est, sicut
Ptolomaeo probante didicisti, quae nobis cognitis animantibus incolatur.
Huic quartae, si quantum maria paludesque premunt quantumque siti uasta
regio distenditur cogitatione subtraxeris, uix angustissima inhabitandi
hominibus area relinquetur. In hoc igitur minimo puncti quodam puncto
circumsaepti atque conclusi de peruulganda fama, de proferendo nomine
cogitatis? Aut quid habeat amplum magnificumque gloria tam angustis
exiguisque limitibus artata? Adde quod hoc ipsum breuis habitaculi saeptum
plures incolunt nationes lingua, moribus, totius uitae ratione distantes,
ad quas tum difficultate itinerum tum loquendi diuersitate tum commercii
insolentia non modo fama hominum singulorum sed ne urbium quidem peruenire
queat. Aetate denique Marci Tullii, sicut ipse quodam loco significat,
nondum Caucasum montem Romanae rei publicae fama transcenderat, et erat
tunc adulta Parthis etiam ceterisque id locorum gentibus formidolosa.
Videsne igitur quam sit angusta, quam compressa gloria quam dilatare ac
propagare laboratis? An ubi Romani nominis transire fama nequit, Romani
hominis gloria progredietur? Quid quod diuersarum gentium mores inter se
atque instituta discordant, ut quod apud alios laude apud alios supplicio
dignum iudicetur. Quo fit ut si quem famae praedicatio delectat, huic in
plurimos populos nomen proferre nullo modo conducat. Erit igitur peruagata
inter suos gloria quisque contentus et intra unius gentis terminos
praeclara illa famae inmortalitas coartabitur.

Sed quam multos clarissimos suis temporibus uiros scriptorum inops deleuit
obliuio! Quamquam quid ipsa scripta proficiant, quae cum suis auctoribus
premit longior atque obscura uetustas? Vos uero inmortalitatem uobis
propagare uidemini, cum futuri famam temporis cogitatis. Quod si
aeternitatis infinita spatia pertractes, quid habes quod de nominis tui
diuturnitate laeteris? Vnius etenim mora momenti, si decem milibus
conferatur annis, quoniam utrumque spatium definitum est, minimam, licet,
habet tamen aliquam portionem. At hic ipse numerus annorum eiusque
quamlibet multiplex ad interminabilem diuturnitatem ne comparari quidem
potest. Etenim finitis ad se inuicem fuerit quaedam, infiniti uero atque
finiti nulla umquam poterit esse collatio. Ita fit ut quamlibet prolixi
temporis fama, si cum inexhausta aeternitate cogitetur, non parua sed plane
nulla esse uideatur. Vos autem nisi ad populares auras inanesque rumores
recte facere nescitis et relicta conscientiae uirtutisque praestantia de
alienis praemia sermunculis postulatis. Accipe in huiusmodi arrogantiae
leuitate quam festiue aliquis inluserit. Nam cum quidam adortus esset
hominem contumeliis, qui non ad uerae uirtutis usum sed ad superbam gloriam
falsum sibi philosophi nomen induerat, adiecissetque iam se sciturum, an
ille philosophus esset, si quidem illatas iniurias leniter patienterque
tolerasset, ille patientiam paulisper adsumpsit acceptaque contumelia uelut
insultans: 'Iam tandem,' inquit, 'intellegis me esse philosophum?' Tum ille
nimium mordaciter: 'Intellexeram,' inquit, 'si tacuisses.' Quid autem est
quod ad praecipuos uiros, de his enim sermo est, qui uirtute gloriam
petunt, quid, inquam, est quod ad hos de fama post resolutum morte suprema
corpus attineat? Nam si, quod nostrae rationes credi uetant, toti moriuntur
homines, nulla est omnino gloria, cum is cuius ea esse dicitur non exstet
omnino. Sin uero bene sibi mens conscia terreno carcere resoluta caelum
libera petit, nonne omne terrenum negotium spernat quae se caelo fruens
terrenis gaudet exemptam?

Quicumque solam mente praecipiti petit
  Summumque credit gloriam,
Late patentes aetheris cernat plagas
  Artumque terrarum situm.
Breuem replere non ualentis ambitum                                       
  Pudebit aucti nominis.
Quid o superbi colla mortali iugo
  Frustra leuare gestiunt?
Licet remotos fama per populos means
  Diffusa linguas explicet                                              
Et magna titulis fulgeat claris domus,
  Mors spernit altam gloriam,
Inuoluit humile pariter et celsum caput
  Aequatque summis infima.
Vbi nunc fidelis ossa Fabricii manent,                                  
  Quid Brutus aut rigidus Cato?
Signat superstes fama tenuis pauculis
  Inane nomen litteris.
Sed quod decora nouimus uocabula,
  Num scire consumptos datur?                                           
Iacetis ergo prorsus ignorabiles
  Nec fama notos efficit.
Quod si putatis longius uitam trahi
  Mortalis aura nominis,
Cum sera uobis rapiet hoc etiam dies,                                   
  Iam uos secunda mors manet.

Sed ne me inexorabile contra fortunam gerere bellum putes, est aliquando
cum de hominibus illa, fallax illa nihil, bene mereatur, tum scilicet cum
se aperit, cum frontem detegit moresque profitetur. Nondum forte quid
loquar intellegis. Mirum est quod dicere gestio, eoque sententiam uerbis
explicare uix queo. Etenim plus hominibus reor aduersam quam prosperam
prodesse fortunam. Illa enim semper specie felicitatis cum uidetur blanda,
mentitur; haec semper uera est, cum se instabilem mutatione demonstrat.
Illa fallit, haec instruit, illa mendacium specie bonorum mentes fruentium
ligat, haec cognitione fragilis felicitatis absoluit. Itaque illam uideas
uentosam, fluentem suique semper ignaram, hanc sobriam succinctamque et
ipsius aduersitatis exercitatione prudentem. Postremo felix a uero bono
deuios blanditiis trahit, aduersa plerumque ad uera bona reduces unco
retrahit. An hoc inter minima aestimandum putas quod amicorum tibi fidelium
mentes haec aspera, haec horribilis fortuna detexit, haec tibi certos
sodalium uultus ambiguosque secreuit, discedens suos abstulit, tuos
reliquit? Quanti hoc integer, ut uidebaris tibi fortunatus, emisses! Nunc
et amissas opes querere; quod pretiosissimum diuitiarum genus est amicos
inuenisti.

Quod mundus stabili fide
Concordes uariat uices,
Quod pugnantia semina
Foedus perpetuum tenent,
Quod Phoebus roseum diem                                                  
Curru prouehit aureo,
Vt quas duxerit Hesperos
Phoebe noctibus imperet,
Vt fluctus auidum mare
Certo fine coerceat,                                                    
Ne terris liceat uagis
Latos tendere terminos,
Hanc rerum seriem ligat
Terras ac pelagus regens
Et caelo imperitans amor.                                               
Hic si frena remiserit,
Quidquid nunc amat inuicem
Bellum continuo geret
Et quam nunc socia fide
Pulchris motibus incitant*,                                             
Certent soluere machinam.
Hic sancto populos quoque
Iunctos foedere continet,
Hic et coniugii sacrum
Castis nectit amoribus,                                                 
Hic fidis etiam sua
Dictat iura sodalibus.
O felix hominum genus,
Si uestros animos amor
Quo caelum regitur regat."

