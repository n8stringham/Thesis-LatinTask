
  M. FABI QUINTILIANI

  INSTITUTIONIS ORATORIAE

  LIBER DECIMUS


M. Fabi Quintiliani

INSTITUTIONIS ORATORIAE

Liber Decimus

De copia verborum.

I.


|1| Sed haec eloquendi praecepta, sicut cognitioni sunt necessaria, ita
non satis ad vim dicendi valent, nisi illis firma quaedam facilitas,
quae apud Graecos ἕξις nominatur; accesserit; ad quam scribendo plus an
legendo an dicendo conferatur, solere quaeri scio. Quod esset
diligentius nobis examinandum, si qualibet earum rerum possemus una esse
contenti: |2| verum ita sunt inter se conexa et indiscreta omnia ut, si
quid ex his defuerit, frustra sit in ceteris laboratum. Nam neque solida
atque robusta fuerit umquam eloquentia nisi multo stilo vires acceperit,
et citra lectionis exemplum labor ille carens rectore fluitabit; et qui
sciet quae quoque sint modo dicenda, nisi tamen in procinctu paratamque
ad omnes casus habuerit eloquentiam, velut clausis thesauris incubabit.
|3| Non autem ut quidquid praecipue necessarium est, sic ad efficiendum
oratorem maximi protinus erit momenti. Nam certe, cum sit in eloquendo
positum oratoris officium, dicere ante omnia est, atque hinc initium
eius artis fuisse manifestum est: proximum deinde imitatio, novissimum
scribendi quoque diligentia. |4| Sed ut perveniri ad summa nisi ex
principiis non potest, ita procedente iam opere minima incipiunt esse
quae prima sunt. Verum nos non quo modo sit instituendus orator hoc loco
dicimus, (nam id quidem aut satis aut certe uti potuimus dictum est),
sed athleta, qui omnes iam perdidicerit a praeceptore numeros, quo
genere exercitationis ad certamina praeparandus sit. Igitur eum qui res
invenire et disponere sciet, verba quoque et eligendi et collocandi
rationem perceperit, instruamus qua ratione quod didicerit facere quam
optime, quam facillime possit.

|5| Non ergo dubium est quin ei velut opes sint quaedam parandae, quibus
uti, ubicumque desideratum erit, possit: eae constant copia rerum ac
verborum. |6| Sed res propriae sunt cuiusque causae aut paucis communes,
verba in universas paranda; quae si rebus singulis essent singula,
minorem curam postularent, nam cuncta sese cum ipsis protinus rebus
offerrent. Sed cum sint aliis alia aut magis propria aut magis ornata
aut plus efficientia aut melius sonantia, debent esse non solum nota
omnia, sed in promptu atque, ut ita dicam, in conspectu, ut, cum se
iudicio dicentis ostenderint, facilis ex his optimorum sit electio. |7|
Et quae idem significarent solitos {scio} ediscere, quo facilius et
occurreret unum ex pluribus, et, cum essent usi aliquo, si breve intra
spatium rursus desideraretur, effugiendae repetitionis gratia sumerent
aliud quo idem intellegi posset. Quod cum est puerile et cuiusdam
infelicis operae, tum etiam utile parum: turbam tantum modo congregat,
ex qua sine discrimine occupet proximum quodque.

|8| Nobis autem copia cum iudicio paranda est, vim orandi non
circulatoriam volubilitatem spectantibus. Id autem consequemur optima
legendo atque audiendo; non enim solum nomina ipsa rerum cognoscemus hac
cura, sed quod quoque loco sit aptissimum. |9| Omnibus enim fere verbis
praeter pauca, quae sunt parum verecunda, in oratione locus est. Nam
scriptores quidem iamborum veterisque comoediae etiam in illis saepe
laudantur, sed nobis nostrum opus intueri sat est. Omnia verba, exceptis
de quibus dixi, sunt alicubi optima; nam et humilibus interim et
vulgaribus est opus, et quae nitidiore in parte videntur sordida, ubi
res poscit, proprie dicuntur. |10| Haec ut sciamus atque eorum non
significationem modo, sed formas etiam mensurasque norimus, ut ubicumque
erunt posita conveniant, nisi multa lectione atque auditione adsequi
nullo modo possumus, cum omnem sermonem auribus primum accipiamus.
Propter quod infantes a mutis nutricibus iussu regum in solitudine
educati, etiamsi verba quaedam emisisse traduntur, tamen loquendi
facultate caruerunt. |11| Sunt autem alia huius naturae, ut idem
pluribus vocibus declarent, ita ut nihil significationis, quo potius
utaris, intersit, ut ‘ensis’ et ‘gladius’; alia vero, etiamsi propria
rerum aliquarum sint nomina, τροπικῶς quasi tamen ad eundem intellectum
feruntur, ut ‘ferrum’ et ‘mucro’. |12| Nam per abusionem sicarios etiam
omnes vocamus qui caedem telo quocumque commiserunt. Alia circuitu
verborum plurium ostendimus, quale est ‘et pressi copia lactis.’ Plurima
vero mutatione figuramus: scio ‘non ignoro’ et ‘non me fugit’ et ‘non me
praeterit’ et ‘quis nescit?’ et ‘nemini dubium est’. |13| Sed etiam ex
proximo mutuari licet. Nam et ‘intellego’ et ‘sentio’ et ‘video’ saepe
idem valent quod ‘scio’. Quorum nobis ubertatem ac divitias dabit
lectio, ut non solum quo modo occurrent, sed etiam quo modo oportet
utamur. |14| Non semper enim haec inter se idem faciunt, nec sicut de
intellectu animi recte dixerim ‘video’, ita de visu oculorum
‘intellego’, nec ut ‘mucro’ gladium, sic mucronem ‘gladius’ ostendit.
|15| Sed ut copia verborum sic paratur, ita non verborum tantum gratia
legendum vel audiendum est. Nam omnium, quaecumque docemus, hoc sunt
exempla potentiora etiam ipsis quae traduntur artibus (cum eo qui discit
perductus est, ut intellegere ea sine demonstrante et sequi iam suis
viribus possit), quia quae doctor praecepit orator ostendit.

|16| Alia vero audientes, alia legentes magis adiuvant. Excitat qui
dicit spiritu ipso, nec imagine et ambitu rerum, sed rebus incendit.
Vivunt omnia enim et moventur, excipimusque nova illa velut nascentia
cum favore ac sollicitudine. Nec fortuna modo iudicii, sed etiam ipsorum
qui orant periculo adficimur. |17| Praeter haec vox, actio decora,
accommodata, ut quisque locus postulabit, pronuntiandi (vel potentissima
in dicendo) ratio et, ut semel dicam, pariter omnia docent. In lectione
certius iudicium, quod audienti frequenter aut suus cuique favor aut
ille laudantium clamor extorquet. |18| Pudet enim dissentire, et velut
tacita quadam verecundia inhibemur plus nobis credere, cum interim et
vitiosa pluribus placent, et a conrogatis laudantur etiam quae non
placent. |19| Sed e contrario quoque accidit ut optime dictis gratiam
prava iudicia non referant. Lectio libera est nec actionis impetu
transcurrit, sed repetere saepius licet, sive dubites sive memoriae
penitus adfigere velis. Repetamus autem et tractemus et, ut cibos mansos
ac prope liquefactos demittimus, quo facilius digerantur, ita lectio non
cruda, sed multa iteratione mollita et velut confecta memoriae
imitationique tradatur.

|20| Ac diu non nisi optimus quisque et qui credentem sibi minime fallat
legendus est, sed diligenter ac paene ad scribendi sollicitudinem, nec
per partes modo scrutanda omnia, sed perlectus liber utique ex integro
resumendus, praecipueque oratio, cuius virtutes frequenter ex industria
quoque occultantur. |21| Saepe enim praeparat, dissimulat, insidiatur
orator, eaque in prima parte actionis dicit quae sunt in summa
profutura. Itaque suo loco minus placent, adhuc nobis quare dicta sint
ignorantibus; ideoque erunt cognitis omnibus repetenda. |22| Illud vero
utilissimum, nosse eas causas quarum orationes in manus sumpserimus, et,
quotiens continget, utrimque habitas legere actiones: ut Demosthenis et
Aeschinis inter se contrarias, et Servi Sulpici atque Messallae, quorum
alter pro Aufidia, contra dixit alter, et Pollionis et Cassi reo
Asprenate aliasque plurimas. |23| Quin etiam si minus pares videbuntur
aliquae, tamen ad cognoscendam litium quaestionem recte requirentur, ut
contra Ciceronis orationes Tuberonis in Ligarium et Hortensi pro Verre.
Quin etiam easdem causas ut quisque {egerit utile} erit scire. Nam de
domo Ciceronis dixit Calidius et pro Milone orationem Brutus
exercitationis gratia scripsit, etiamsi egisse eum Cornelius Celsus
falso existimat, et Pollio et Messalla defenderunt eosdem, et nobis
pueris insignes pro Voluseno Catulo Domiti Afri, Crispi Passieni, Decimi
Laeli orationes ferebantur.

|24| Neque id statim legenti persuasum sit, omnia quae optimi auctores
dixerint utique esse perfecta. Nam et labuntur aliquando et oneri cedunt
et indulgent ingeniorum suorum voluptati, nec semper intendunt animum;
nonnumquam fatigantur, cum Ciceroni dormitare interim Demosthenes,
Horatio vero etiam Homerus ipse videatur. |25| Summi enim sunt, homines
tamen, acciditque his qui, quidquid apud illos reppererunt, dicendi
legem putant, ut deteriora imitentur (id enim est facilius) ac se abunde
similes putent si vitia magnorum consequantur. |26| Modesto tamen et
circumspecto iudicio de tantis viris pronuntiandum est, ne, quod
plerisque accidit, damnent quae non intellegunt. Ac si necesse est in
alteram errare partem, omnia eorum legentibus placere quam multa
displicere maluerim.

|27| Plurimum dicit oratori conferre Theophrastus lectionem poetarum
multique eius iudicium sequuntur, neque immerito. Namque ab his in rebus
spiritus et in verbis sublimitas et in adfectibus motus omnis et in
personis decor petitur, praecipueque velut attrita cotidiano actu
forensi ingenia optime rerum talium blanditia reparantur; ideoque in hac
lectione Cicero requiescendum putat. |28| Meminerimus tamen non per
omnia poetas esse oratori sequendos nec libertate verborum nec licentia
figurarum: {poeticam} ostentationi comparatam et praeter id quod solam
petit voluptatem, eamque etiam fingendo non falsa modo sed etiam quaedam
incredibilia sectatur, patrocinio quoque aliquo iuvari, |29| quod
adligata ad certam pedum necessitatem non semper uti propriis possit,
sed depulsa recta via necessario ad eloquendi quaedam deverticula
confugiat, nec mutare quaedam modo verba, sed extendere, conripere,
convertere, dividere cogatur: nos vero armatos stare in acie et summis
de rebus decernere et ad victoriam niti. |30| Neque ego arma squalere
situ ac rubigine velim, sed fulgorem in iis esse qui terreat, qualis est
ferri, quo mens simul visusque praestringitur, non qualis auri
argentique, imbellis et potius habenti periculosus.

|31| Historia quoque alere oratorem quodam uberi iucundoque suco potest;
verum et ipsa sic est legenda ut sciamus plerasque eius virtutes oratori
esse vitandas. Est enim proxima poetis et quodam modo carmen solutum, et
scribitur ad narrandum, non ad probandum, totumque opus non ad actum rei
pugnamque praesentem, sed ad memoriam posteritatis et ingenii famam
componitur; ideoque et verbis remotioribus et liberioribus figuris
narrandi taedium evitat. |32| Itaque, ut dixi, neque illa Sallustiana
brevitas, qua nihil apud aures vacuas atque eruditas potest esse
perfectius, apud occupatum variis cogitationibus iudicem et saepius
ineruditum captanda nobis est, neque illa Livi lactea ubertas satis
docebit eum qui non speciem expositionis, sed fidem quaerit. |33| Adde
quod M. Tullius ne Thucydiden quidem aut Xenophontem utiles oratori
putat, quamquam illum ‘bellicum canere,’ huius ‘ore Musas esse locutas’
existimet. Licet tamen nobis in digressionibus uti vel historico
nonnumquam nitore, dum in his de quibus erit quaestio meminerimus non
athletarum toris, sed militum lacertis {opus} esse, nec versicolorem
illam, qua Demetrius Phalereus dicebatur uti, vestem bene ad forensem
pulverem facere. |34| Est et alius ex historiis usus et is quidem
maximus, sed non ad praesentem pertinens locum, ex cognitione rerum
exemplorumque, quibus in primis instructus esse debet orator, ne omnia
testimonia exspectet a litigatore, sed pleraque ex vetustate diligenter
sibi cognita sumat, hoc potentiora, quod ea sola criminibus odii et
gratiae vacant.

|35| A philosophorum vero lectione ut essent multa nobis petenda vitio
factum est oratorum, qui quidem illis optima sui operis parte cesserunt.
Nam et de iustis, honestis, utilibus iisque quae sunt istis contraria,
et de rebus divinis maxime dicunt et argumentantur acriter {Stoici}, et
altercationibus atque interrogationibus oratorem futurum optime
Socratici praeparant. |36| Sed his quoque adhibendum est simile
iudicium, ut etiam cum in rebus versemur isdem non tamen eandem esse
condicionem sciamus litium ac disputationum, fori et auditorii,
praeceptorum et periculorum.

|37| Credo exacturos plerosque, cum tantum esse utilitatis in legendo
iudicemus, ut id quoque adiungamus operi, qui sint {legendi}, quae in
auctore quoque praecipua virtus. Sed persequi singulos infiniti fuerit
operis. |38| Quippe cum in Bruto M. Tullius tot milibus versuum de
Romanis tantum oratoribus loquatur et tamen de omnibus aetatis suae,
[quibuscum vivebat], exceptis Caesare atque Marcello, silentium egerit,
quis erit modus si et illos et qui postea fuerunt et Graecos omnes
{persequamur} [et philosophos]? |39| Fuit igitur brevitas illa tutissima
quae est apud Livium in epistula ad filium scripta, ‘legendos
Demosthenen atque Ciceronem, tum ita, ut quisque esset Demostheni et
Ciceroni simillimus.’ |40| Non est dissimulanda nostri quoque iudicii
summa. Paucos enim vel potius vix ullum ex his qui vetustatem
pertulerunt existimo posse reperiri, quin iudicium adhibentibus
adlaturus sit utilitatis aliquid, cum se Cicero ab illis quoque
vetustissimis auctoribus, ingeniosis quidem, sed arte carentibus,
plurimum fateatur adiutum. |41| Nec multo aliud de novis sentio; quotus
enim quisque inveniri tam demens potest, qui ne minima quidem alicuius
certe fiducia partis memoriam posteritatis speraverit? Qui si quis est,
intra primos statim versus deprehendetur, et citius nos dimittet quam ut
eius nobis magno temporis detrimento constet experimentum. |42| Sed non
quidquid ad aliquam partem scientiae pertinet, protinus ad faciendam
φράσιν, de qua loquimur, accommodatum.

Verum antequam de singulis loquar, pauca in universum de varietate
opinionum dicenda sunt. |43| Nam quidam solos veteres legendos putant
neque in ullis aliis esse naturalem eloquentiam et robur viris dignum
arbitrantur, alios recens haec lascivia deliciaeque et omnia ad
voluptatem multitudinis imperitae composita delectant. |44| Ipsorum
etiam qui rectum dicendi genus sequi volunt, alii pressa demum et tenuia
atque quae minimum ab usu cotidiano recedant, sana et vere Attica
putant; quosdam elatior ingenii vis et magis concitata et plena spiritus
capit; sunt etiam lenis et nitidi et compositi generis non pauci
amatores. De qua differentia disseram diligentius, cum de genere dicendi
quaerendum erit: interim summatim, quid et a qua lectione petere possint
qui confirmare facultatem dicendi volent, attingam: paucos enim, qui
sunt eminentissimi, excerpere in animo est. |45| Facile est autem
studiosis, qui sint his simillimi, iudicare, ne quisquam queratur
omissos forte aliquos quos ipse valde probet; fateor enim plures
legendos esse quam qui a me nominabuntur. Sed nunc genera ipsa
lectionum, quae praecipue convenire intendentibus ut oratores fiant
existimem, persequar.

|46| Igitur, ut Aratus ab Iove incipiendum putat, ita nos rite coepturi
ab HOMERO videmur. Hic enim, quem ad modum ex Oceano dicit ipse omnium
{fluminum} fontiumque cursus initium capere, omnibus eloquentiae
partibus exemplum et ortum dedit. Hunc nemo in magnis rebus sublimitate,
in parvis proprietate superaverit. Idem laetus ac pressus, iucundus et
gravis, tum copia tum brevitate mirabilis, nec poetica modo, sed
oratoria virtute eminentissimus. |47| Nam ut de laudibus,
exhortationibus, consolationibus taceam, nonne vel nonus liber, quo
missa ad Achillen legatio continetur, vel in primo inter duces illa
contentio vel dictae in secundo sententiae omnes litium ac consiliorum
explicant artes? |48| Adfectus quidem vel illos mites vel hos concitatos
nemo erit tam indoctus qui non in sua potestate hunc auctorem habuisse
fateatur. Age vero, non utriusque operis sui ingressu in paucissimis
versibus legem prooemiorum non dico servavit, sed constituit? Nam
benevolum auditorem invocatione dearum quas praesidere vatibus creditum
est, et intentum proposita rerum magnitudine, et docilem summa celeriter
comprehensa facit. |49| Narrare vero quis brevius quam qui mortem
nuntiat Patrocli, quis significantius potest quam qui Curetum
Aetolorumque proelium exponit? Iam similitudines, amplificationes,
exempla, digressus, signa rerum et argumenta ceteraque {genera} probandi
ac refutandi sunt ita multa ut etiam qui de artibus scripserunt plurima
earum rerum testimonia ab hoc poeta petant. |50| Nam epilogus quidem
quis umquam poterit illis Priami rogantis Achillen precibus aequari?
Quid? In verbis, sententiis, figuris, dispositione totius operis nonne
humani ingenii modum excedit? ut magni sit virtutes eius non
aemulatione, quod fieri non potest, sed intellectu sequi. |51| Verum hic
omnes sine dubio et in omni genere eloquentiae procul a se reliquit,
epicos tamen praecipue, videlicet quia clarissima in materia simili
comparatio est. |52| Raro adsurgit HESIODUS magnaque pars eius in
nominibus est occupata, tamen utiles circa praecepta sententiae
levitasque verborum et compositionis probabilis, daturque ei palma in
illo medio genere dicendi. |53| Contra in ANTIMACHO vis et gravitas et
minime vulgare eloquendi genus habet laudem. Sed quamvis ei secundas
fere grammaticorum consensus deferat, et adfectibus et iucunditate et
dispositione et omnino arte deficitur, ut plane manifesto appareat
quanto sit aliud proximum esse, aliud secundum. |54| PANYASIN, ex
utroque mixtum, putant in eloquendo neutrius aequare virtutes, alterum
tamen ab eo materia, alterum disponendi ratione superari. APOLLONIUS in
ordinem a grammaticis datum non venit, quia Aristarchus atque
Aristophanes poetarum iudices neminem sui temporis in numerum
redegerunt; non tamen contemnendum reddidit opus aequali quadam
mediocritate. |55| ARATI materia motu caret, ut in qua nulla varietas,
nullus adfectus, nulla persona, nulla cuiusquam sit oratio; sufficit
tamen operi cui se parem credidit. Admirabilis in suo genere THEOCRITUS,
sed musa illa rustica et pastoralis non forum modo, verum ipsam etiam
urbem reformidat. |56| Audire videor undique congerentes nomina
plurimorum poetarum. Quid? Herculis acta non bene PISANDROS? NICANDRUM
frustra secuti Macer atque Vergilius? Quid? EUPHORIONEM transibimus?
Quem nisi probasset Vergilius idem, numquam certe ‘conditorum Chalcidico
versu carminum’ fecisset in Bucolicis mentionem. Quid? Horatius frustra
TYRTAEUM Homero subiungit? |57| Nec sane quisquam est tam procul a
cognitione eorum remotus ut non indicem certe ex bibliotheca sumptum
transferre in libros suos possit. Nec ignoro igitur quos transeo nec
utique damno, ut qui dixerim esse in omnibus utilitatis aliquid. |58|
Sed ad illos iam perfectis constitutisque viribus revertemur, quod in
cenis grandibus saepe facimus, ut, cum optimis satiati sumus, varietas
tamen nobis ex vilioribus grata sit. Tunc et elegiam vacabit in manus
sumere, cuius princeps habetur CALLIMACHUS, secundas confessione
plurimorum PHILETAS occupavit. |59| Sed dum adsequimur illam firmam, ut
dixi, facilitatem, optimis adsuescendum est et multa magis quam multorum
lectione formanda mens et ducendus color. Itaque ex tribus receptis
Aristarchi iudicio scriptoribus iamborum ad ἕξιν maxime pertinebit unus
ARCHILOCHUS. |60| Summa in hoc vis elocutionis, cum validae tum breves
vibrantesque sententiae, plurimum sanguinis atque nervorum, adeo ut
videatur quibusdam, quod quoquam minor est, materiae esse, non ingenii
vitium. |61| Novem vero lyricorum longe PINDARUS princeps spiritu
magnificentia, sententiis figuris, beatissima rerum verborumque copia et
velut quodam eloquentiae flumine; propter quae Horatius eum merito
credidit nemini imitabilem. |62| STESICHORUM, quam sit ingenio validus,
materiae quoque ostendunt, maxima bella et clarissimos canentem duces et
epici carminis onera lyra sustinentem. Reddit enim personis in agendo
simul loquendoque debitam dignitatem, ac si tenuisset modum, videtur
aemulari proximus Homerum potuisse; sed redundat atque effunditur, quod
ut est reprehendendum, ita copiae vitium est. |63| ALCAEUS in parte
operis ‘aureo plectro’ merito donatur, qua tyrannos insectatus multum
etiam moribus confert, in eloquendo quoque brevis et magnificus et
diligens et plerumque oratori similis; sed et lusit et in amores
descendit, maioribus tamen aptior. |64| SIMONIDES, tenuis alioqui,
sermone proprio et iucunditate quadam commendari potest; praecipua tamen
eius in commovenda miseratione virtus, ut quidam in hac eum parte
omnibus eius operis auctoribus praeferant.

|65| Antiqua comoedia cum sinceram illam sermonis Attici gratiam prope
sola retinet, tum facundissimae libertatis est et in insectandis vitiis
praecipua; plurimum tamen virium etiam in ceteris partibus habet. Nam et
grandis et elegans et venusta, et nescio an ulla, post Homerum tamen,
quem ut Achillen semper excipi par est, aut similior sit oratoribus aut
ad oratores faciendos aptior. |66| Plures eius auctores, ARISTOPHANES
tamen et EUPOLIS CRATINUSque praecipui. Tragoedias primus in lucem
AESCHYLUS protulit, sublimis et gravis et grandiloquus saepe usque ad
vitium, sed rudis in plerisque et incompositus; propter quod correctas
eius fabulas in certamen deferre posterioribus poetis Athenienses
permiserunt, suntque eo modo multi coronati. |67| Sed longe clarius
inlustraverunt hoc opus SOPHOCLES atque EURIPIDES, quorum in dispari
dicendi via uter sit poeta melior inter plurimos quaeritur. Idque ego
sane, quoniam ad praesentem materiam nihil pertinet, iniudicatum
relinquo. Illud quidem nemo non fateatur necesse est, iis qui se ad
agendum comparant utiliorem longe fore Euripiden. |68| Namque is et
sermone (quod ipsum reprehendunt quibus gravitas et cothurnus et sonus
Sophocli videtur esse sublimior) magis accedit oratorio generi, et
sententiis densus et in iis quae a sapientibus tradita sunt paene ipsis
par, et dicendo ac respondendo cuilibet eorum qui fuerunt in foro
diserti comparandus; in adfectibus vero cum omnibus mirus, tum in iis
qui in miseratione constant facile praecipuus. |69| Hunc admiratus
maxime est, ut saepe testatur, et secutus, quamquam in opere diverso,
MENANDER, qui vel unus meo quidem iudicio diligenter lectus ad cuncta
quae praecipimus effingenda sufficiat: ita omnem vitae imaginem
expressit, tanta in eo inveniendi copia et eloquendi facultas, ita est
omnibus rebus, personis, adfectibus accommodatus. |70| Nec nihil
profecto viderunt qui orationes, quae Charisi nomini addicuntur, a
Menandro scriptas putant. Sed mihi longe magis orator probari in opere
suo videtur, nisi forte aut illa iudicia, qua Epitrepontes, Epicleros,
Locroe habent, aut meditationes in Psophodee, Nomothete, Hypobolimaeo
non omnibus oratoriis numeris sunt absolutae. |71| Ego tamen plus adhuc
quiddam collaturum eum declamatoribus puto, quoniam his necesse est
secundum condicionem controversiarum plures subire personas, patrum
filiorum, militum rusticorum, divitum pauperum, irascentium
deprecantium, mitium asperorum; in quibus omnibus mire custoditur ab hoc
poeta decor. |72| Atque ille quidem omnibus eiusdem operis auctoribus
abstulit nomen et fulgore quodam suae claritatis tenebras obduxit. Tamen
habent alii quoque comici, si cum venia leguntur, quaedam quae possis
decerpere, et praecipue PHILEMON; qui ut prave sui temporis iudiciis
Menandro saepe praelatus est, ita consensu tamen omnium meruit credi
secundus.

|73| Historiam multi scripsere praeclare, sed nemo dubitat longe duos
ceteris praeferendos, quorum diversa virtus laudem paene est parem
consecuta. Densus et brevis et semper instans sibi THUCYDIDES, dulcis et
candidus et fusus HERODOTUS: ille concitatis hic remissis adfectibus
melior, ille contionibus hic sermonibus, ille vi hic voluptate. |74|
THEOPOMPUS his proximus ut in historia praedictis minor, ita oratori
magis similis, ut qui, antequam est ad hoc opus sollicitatus, diu fuerit
orator. PHILISTUS quoque meretur qui turbae quamvis bonorum post eos
auctorum eximatur, imitator Thucydidi et ut multo infirmior, ita
aliquatenus lucidior. EPHORUS, ut Isocrati visum, calcaribus eget.
CLITARCHI probatur ingenium, fides infamatur. |75| Longo post intervallo
temporis natus TIMAGENES vel hoc est ipso probabilis, quod intermissam
historias scribendi industriam nova laude reparavit. XENOPHON non
excidit mihi, sed inter philosophos reddendus est.

|76| Sequitur oratorum ingens manus, ut cum decem simul Athenis aetas
una tulerit. Quorum longe princeps DEMOSTHENES ac paene lex orandi fuit:
tanta vis in eo, tam densa omnia, ita quibusdam nervis intenta sunt, tam
nihil otiosum, is dicendi modus, ut nec quod desit in eo nec quod
redundet invenias. |77| Plenior AESCHINES et magis fusus et grandiori
similis, quo minus strictus est; carnis tamen plus habet, minus
lacertorum. Dulcis in primis et acutus HYPERIDES, sed minoribus causis--
ut non dixerim utilior-- magis par. |78| His aetate LYSIAS maior,
subtilis atque elegans et quo nihil, si oratori satis sit docere,
quaeras perfectius; nihil enim est inane, nihil arcessitum, puro tamen
fonti quam magno flumini propior. |79| ISOCRATES in diverso genere
dicendi nitidus et comptus et palaestrae quam pugnae magis accommodatus
omnes dicendi veneres sectatus est, nec immerito: auditoriis enim se,
non iudiciis compararat: in inventione facilis, honesti studiosus, in
compositione adeo diligens ut cura eius reprehendatur. |80| Neque ego in
his de quibus sum locutus has solas virtutes, sed has praecipuas puto,
nec ceteros parum fuisse magnos. Quin etiam PHALEREA illum DEMETRIUM,
quamquam is primum inclinasse eloquentiam dicitur, multum ingenii
habuisse et facundiae fateor, vel ob hoc memoria dignum, quod ultimus
est fere ex Atticis qui dici possit orator; quem tamen in illo medio
genere dicendi praefert omnibus Cicero.

|81| Philosophorum, ex quibus plurimum se traxisse eloquentiae M.
Tullius confitetur, quis dubitet PLATONEM esse praecipuum sive acumine
disserendi sive eloquendi facultate divina quadam et Homerica? Multum
enim supra prosam orationem et quam pedestrem Graeci vocant surgit, ut
mihi non hominis ingenio, sed quodam Delphici videatur oraculo dei
instinctus. |82| Quid ego commemorem XENOPHONTIS illam iucunditatem
inadfectatam, sed quam nulla consequi adfectatio possit? ut ipsae
sermonem finxisse Gratiae videantur, et quod de Pericle veteris
comoediae testimonium est in hunc transferri iustissime possit, in
labris eius sedisse quandam persuadendi deam. |83| Quid reliquorum
Socraticorum elegantiam? Quid ARISTOTELEN? Quem dubito scientia rerum an
scriptorum copia an eloquendi suavitate an inventionum acumine an
varietate operum clariorem putem. Nam in THEOPHRASTO tam est loquendi
nitor ille divinus ut ex eo nomen quoque traxisse dicatur. |84| Minus
indulsere eloquentiae Stoici veteres, sed cum honesta suaserunt tum in
colligendo probandoque quae instituerant plurimum valuerunt, rebus tamen
acuti magis quam (id quod sane non adfectaverunt) oratione magnifici.

|85| Idem nobis per Romanos quoque auctores ordo ducendus est. Itaque ut
apud illos Homerus, sic apud nos VERGILIUS auspicatissimum dederit
exordium, omnium eius generis poetarum Graecorum nostrorumque haud dubie
proximus. |86| Utar enim verbis isdem quae ex Afro Domitio iuvenis
excepi: qui mihi interroganti quem Homero crederet maxime accedere,
‘secundus,’ inquit, ‘est Vergilius, propior tamen primo quam tertio.’ Et
hercule ut illi naturae caelesti atque immortali cesserimus, ita curae
et diligentiae vel ideo in hoc plus est, quod ei fuit magis laborandum;
et quantum eminentibus vincimur fortasse aequalitate pensamus. |87|
Ceteri omnes longe sequentur. Nam MACER et LUCRETIUS legendi quidem, sed
non ut φράσιν, id est corpus eloquentiae faciant, elegantes in sua
quisque materia, sed alter humilis, alter difficilis. ATACINUS VARRO in
iis per quae nomen est adsecutus interpres operis alieni, non spernendus
quidem, verum ad augendam facultatem dicendi parum locuples. |88| ENNIUM
sicut sacros vetustate lucos adoremus, in quibus grandia et antiqua
robora iam non tantam habent speciem quantam religionem. Propiores alii,
atque ad hoc de quo loquimur magis utiles. Lascivus quidem in herois
quoque OVIDIUS et nimium amator ingenii sui, laudandus tamen in
partibus. |89| CORNELIUS autem SEVERUS, etiamsi sit versificator quam
poeta melior, si tamen, ut est dictum, ad exemplar primi libri bellum
Siculum perscripsisset, vindicaret sibi iure secundum locum. SERRANUM
consummari mors immatura non passa est, puerilia tamen eius opera et
maximam indolem ostendunt et admirabilem praecipue in aetate illa recti
generis voluntatem. |90| Multum in VALERIO FLACCO nuper amisimus.
Vehemens et poeticum ingenium SALEI BASSI fuit, nec ipsum senectute
maturuit. RABIRIUS ac PEDO non in digni cognitione, si vacet. LUCANUS
ardens et concitatus et sententiis clarissimus, et, ut dicam quod
sentio, magis oratoribus quam poetis imitandus. |91| Hos nominavimus,
quia GERMANICUM AUGUSTUM ab institutis studiis deflexit cura terrarum,
parumque dis visum est esse eum maximum poetarum. Quid tamen his ipsis
eius operibus, in quae donato imperio iuvenis secesserat, sublimius,
doctius, omnibus denique numeris praestantius? Quis enim caneret bella
melius quam qui sic gerit? Quem praesidentes studiis deae propius
audirent? Cui magis suas artes aperiret familiare numen Minervae? |92|
Dicent haec plenius futura saecula, nunc enim ceterarum fulgore virtutum
laus ista praestringitur. Nos tamen sacra litterarum colentes feres,
Caesar, si non tacitum hoc praeterimus et Vergiliano certe versu
testamur:

  inter victrices hederam tibi serpere laurus.

|93| Elegea quoque Graecos provocamus, cuius mihi tersus atque elegans
maxime videtur auctor TIBULLUS: sunt qui PROPERTIUM malint. OVIDIUS
utroque lascivior, sicut durior GALLUS. Satura quidem tota nostra est,
in qua primus insignem laudem adeptus LUCILIUS quosdam ita deditos sibi
adhuc habet amatores ut eum non eiusdem modo operis auctoribus sed
omnibus poetis praeferre non dubitent. |94| Ego quantum ab illis, tantum
ab Horatio dissentio, qui Lucilium fluere lutulentum et esse aliquid
quod tollere possis, putat. Nam eruditio in eo mira et libertas atque
inde acerbitas et abunde salis. Multum est tersior ac purus magis
HORATIUS et, non labor eius amore, praecipuus. Multum et verae gloriae
quamvis uno libro PERSIUS meruit. Sunt clari hodieque et qui olim
nominabuntur. |95| Alterum illud etiam prius saturae genus, sed non sola
carminum varietate mixtum condidit TERENTIUS VARRO, vir Romanorum
eruditissimus. Plurimos hic libros et doctissimos composuit,
peritissimus linguae Latinae et omnis antiquitatis et rerum Graecarum
nostrarumque, plus tamen scientiae collaturus quam eloquentiae. |96|
Iambus non sane a Romanis celebratus est ut proprium opus, {sed aliis}
quibusdam interpositus; cuius acerbitas in CATULLO, BIBACULO, HORATIO,
quamquam illi epodos intervenit, reperietur. At lyricorum idem HORATIUS
fere solus legi dignus; nam et insurgit aliquando et plenus est
iucunditatis et gratiae et varius figuris et verbis felicissime audax.
Si quem adicere velis, is erit CAESIUS BASSUS, quem nuper vidimus; sed
eum longe praecedunt ingenia viventium.

|97| Tragoediae scriptores veterum ATTIUS atque PACUVIUS clarissimi
gravitate sententiarum, verborum pondere, auctoritate personarum.
Ceterum nitor et summa in excolendis operibus manus magis videri potest
temporibus quam ipsis defuisse; virium tamen Attio plus tribuitur,
Pacuvium videri doctiorem qui esse docti adfectant volunt. |98| Iam VARI
Thyestes cuilibet Graecarum comparari potest. OVIDI Medea videtur mihi
ostendere quantum ille vir praestare potuerit si ingenio suo imperare
quam indulgere maluisset. Eorum quos viderim longe princeps POMPONIUS
SECUNDUS, quem senes quidem parum tragicum putabant, eruditione ac
nitore praestare confitebantur. |99| In comoedia maxime claudicamus.
Licet Varro Musas, Aeli Stilonis sententia, Plautino dicat sermone
locuturas fuisse, si Latine loqui vellent, licet CAECILIUM veteres
laudibus ferant, licet TERENTI scripta ad Scipionem Africanum referantur
(quae tamen sunt in hoc genere elegantissima, et plus adhuc habitura
gratiae si intra versus trimetros stetissent), |100| vix levem
consequimur umbram: adeo ut mihi sermo ipse Romanus non recipere
videatur illam solis concessam Atticis venerem, cum eam ne Graeci quidem
in alio genere linguae {suae} obtinuerint. Togatis excellit AFRANIUS:
utinam non inquinasset argumenta puerorum foedis amoribus mores suos
fassus.

|101| At non historia cesserit Graecis. Nec opponere Thucydidi
SALLUSTIUM verear, nec indignetur sibi Herodotus aequari TITUM LIVIUM,
cum in narrando mirae iucunditatis clarissimique candoris, tum in
contionibus supra quam enarrari potest eloquentem: ita quae dicuntur
omnia cum rebus, tum personis accommodata sunt: adfectus quidem
praecipueque eos qui sunt dulciores, ut parcissime dicam, nemo
historicorum commendavit magis. |102| Ideoque immortalem Sallusti
velocitatem diversis virtutibus consecutus est. Nam mihi egregie dixisse
videtur SERVILIUS NONIANUS, pares eos magis quam similes; qui et ipse a
nobis auditus est clarus vi ingenii et sententiis creber, sed minus
pressus quam historiae auctoritas postulat. |103| Quam paulum aetate
praecedens eum BASSUS AUFIDIUS egregie, utique in libris belli
Germanici, praestitit genere ipso, probabilis in omnibus, sed in
quibusdam suis ipse viribus minor. |104| Superest adhuc et exornat
aetatis nostrae gloriam vir saeculorum memoria dignus, qui olim
nominabitur, nunc intellegitur. Habet amatores nec immerito CREMUTI
libertas, quamquam circumcisis quae dixisse ei nocuerat; sed elatum
abunde spiritum et audaces sententias deprehendas etiam in his quae
manent. Sunt et alii scriptores boni, sed nos genera degustamus, non
bibliothecas excutimus.

|105| Oratores vero vel praecipue Latinam eloquentiam parem facere
Graecae possunt; nam CICERONEM cuicumque eorum fortiter opposuerim. Nec
ignoro quantam mihi concitem pugnam, cum praesertim non id sit propositi
ut eum Demostheni comparem hoc tempore; neque enim attinet, cum
Demosthenen in primis legendum vel ediscendum potius putem. |106| Quorum
ego virtutes plerasque arbitror similes, consilium, ordinem, dividendi,
praeparandi, probandi rationem, [omnia] denique quae sunt inventionis.
In eloquendo est aliqua diversitas: densior ille hic copiosior, ille
concludit adstrictius hic latius, pugnat ille acumine semper hic
frequenter et pondere, illi nihil detrahi potest huic nihil adici, curae
plus in illo in hoc naturae. |107| Salibus certe et commiseratione, quae
duo plurimum in adfectibus valent, vincimus. Et fortasse epilogos illi
mos civitatis abstulerit, sed et nobis illa, quae Attici mirantur,
diversa Latini sermonis ratio minus permiserit. In epistulis quidem,
quamquam sunt utriusque, dialogisve, quibus nihil ille, nulla contentio
est. |108| Cedendum vero in hoc, quod et prior fuit et ex magna parte
Ciceronem quantus est fecit. Nam mihi videtur M. Tullius, cum se totum
ad imitationem Graecorum contulisset, effinxisse vim Demosthenis, copiam
Platonis, iucunditatem Isocratis. |109| Nec vero quod in quoque optimum
fuit studio consecutus est tantum, sed plurimas vel potius omnes ex se
ipso virtutes extulit immortalis ingenii beatissima ubertate. Non enim
‘pluvias,’ ut ait Pindarus, ‘aquas colligit, sed vivo gurgite exundat,’
dono quodam providentiae genitus, in quo totas vires suas eloquentia
experiretur. |110| Nam quis docere diligentius, movere vehementius
potest? Cui tanta umquam iucunditas adfuit? ut ipsa illa quae extorquet
impetrare eum credas, et cum transversum vi sua iudicem ferat, tamen
ille non rapi videatur, sed sequi. |111| Iam in omnibus quae dicit tanta
auctoritas inest ut dissentire pudeat, nec advocati studium sed testis
aut iudicis adferat fidem; cum interim haec omnia, quae vix singula
quisquam intentissima cura consequi posset, fluunt inlaborata et illa,
qua nihil pulchrius auditum est, oratio prae se fert tamen felicissimam
facilitatem. |112| Quare non immerito ab hominibus aetatis suae regnare
in iudiciis dictus est, apud posteros vero id consecutus, ut Cicero iam
non hominis nomen sed eloquentiae habeatur. Hunc igitur spectemus, hoc
propositum nobis sit exemplum, ille se profecisse sciat, cui Cicero
valde placebit. |113| Multa in ASINIO POLLIONE inventio, summa
diligentia, adeo ut quibusdam etiam nimia videatur, et consilii et animi
satis: a nitore et iucunditate Ciceronis ita longe abest ut videri
possit saeculo prior. At MESSALLA nitidus et candidus et quodam modo
praeferens in dicendo nobilitatem suam, viribus minor. |114| C. vero
CAESAR si foro tantum vacasset, non alius ex nostris contra Ciceronem
nominaretur. Tanta in eo vis est, id acumen, ea concitatio, ut illum
eodem animo dixisse quo bellavit appareat; exornat tamen haec omnia mira
sermonis, cuius proprie studiosus fuit, elegantia. |115| Multum ingenii
in CAELIO et praecipue in accusando multa urbanitas, dignusque vir, cui
et mens melior et vita longior contigisset. Inveni qui CALVUM
praeferrent omnibus, inveni qui Ciceroni crederent eum nimia contra se
calumnia verum sanguinem perdidisse; sed est et sancta et gravis oratio
et castigata et frequenter vehemens quoque. Imitator autem est
Atticorum, fecitque illi properata mors iniuriam, si quid adiecturus
sibi non si quid detracturus fuit. |116| Et SERVIUS SULPICIUS insignem
non immerito famam tribus orationibus meruit. Multa, si cum iudicio
legatur, dabit imitatione digna CASSIUS SEVERUS, qui si ceteris
virtutibus colorem et gravitatem orationis adiecisset, ponendus inter
praecipuos foret. |117| Nam et ingenii plurimum est in eo et acerbitas
mira et urbanitas et fervor, sed plus stomacho quam consilio dedit.
Praeterea ut amari sales, ita frequenter amaritudo ipsa ridicula est.
|118| Sunt alii multi diserti, quos persequi longum est. Eorum quos
viderim DOMITIUS AFER et IULIUS AFRICANUS longe praestantissimi.
Verborum arte ille et toto genere dicendi praeferendus et quem in numero
veterum habere non timeas: hic concitatior, sed in cura verborum nimius
et compositione nonnumquam longior et translationibus parum modicus.
Erant clara et nuper ingenia. |119| Nam et TRACHALUS plerumque sublimis
et satis apertus fuit et quem velle optima crederes, auditus tamen
maior; nam et vocis, quantam in nullo cognovi, felicitas et pronuntiatio
vel scaenis suffectura et decor, omnia denique ei, quae sunt extra,
superfuerunt: et VIBIUS CRISPUS compositus et iucundus et delectationi
natus, privatis tamen causis quam publicis melior. |120| IULIO SECUNDO,
si longior contigisset aetas, clarissimum profecto nomen oratoris apud
posteros foret; adiecisset enim atque adiciebat ceteris virtutibus suis
quod desiderari potest, id est autem ut esset multo magis pugnax et
saepius ad curam rerum ab elocutione respiceret. |121| Ceterum
interceptus quoque magnum sibi vindicat locum: ea est facundia, tanta in
explicando quod velit gratia, tam candidum et lene et speciosum dicendi
genus, tanta verborum etiam quae adsumpta sunt proprietas, tanta in
quibusdam ex periculo petitis significantia. |122| Habebunt qui post nos
de oratoribus scribent magnam eos qui nunc vigent materiam vere
laudandi; sunt enim summa hodie, quibus inlustratur forum, ingenia.
Namque et consummati iam patroni veteribus aemulantur et eos iuvenum ad
optima tendentium imitatur ac sequitur industria.

|123| Supersunt qui de philosophia scripserint, quo in genere
paucissimos adhuc eloquentes litterae Romanae tulerunt. Idem igitur M.
TULLIUS, qui ubique, etiam in hoc opere Platonis aemulus extitit.
Egregius vero multoque quam in orationibus praestantior BRUTUS suffecit
ponderi rerum: scias eum sentire quae dicit. |124| Scripsit non parum
multa CORNELIUS CELSUS, Sextios secutus, non sine cultu ac nitore.
PLAUTUS in Stoicis rerum cognitioni utilis. In Epicureis levis quidem,
sed non iniucundus tamen auctor est CATIUS. |125| Ex industria SENECAM
in omni genere eloquentiae distuli propter vulgatam falso de me
opinionem, qua damnare eum et invisum quoque habere sum creditus. Quod
accidit mihi dum corruptum et omnibus vitiis fractum dicendi genus
revocare ad severiora iudicia contendo; tum autem solus hic fere in
manibus adulescentium fuit. |126| Quem non equidem omnino conabar
excutere, sed potioribus praeferri non sinebam, quos ille non destiterat
incessere, cum diversi sibi conscius generis placere se in dicendo posse
{iis} quibus illi placerent diffideret. Amabant autem eum magis quam
imitabantur, tantumque ab illo defluebant quantum ille ab antiquis
descenderat. |127| Foret enim optandum pares ac saltem proximos illi
viro fieri. Sed placebat propter sola vitia et ad ea se quisque
dirigebat effingenda, quae poterat; deinde cum se iactaret eodem modo
dicere, Senecam infamabat. |128| Cuius et multae alioqui et magnae
virtutes fuerunt, ingenium facile et copiosum, plurimum studii, multa
rerum cognitio, in qua tamen aliquando ab his quibus inquirenda quaedam
mandabat deceptus est. |129| Tractavit etiam omnem fere studiorum
materiam; nam et orationes eius et poemata et epistulae et dialogi
feruntur. In philosophia parum diligens, egregius tamen vitiorum
insectator fuit. Multae in eo claraeque sententiae, multa etiam morum
gratia legenda, sed in eloquendo corrupta pleraque atque eo
perniciosissima, quod abundant dulcibus vitiis. |130| Velles eum suo
ingenio dixisse, alieno iudicio; nam si {ob}liqua contempsisset, si
parum {recta} non concupisset, si non omnia sua amasset, si rerum
pondera minutissimis sententiis non fregisset, consensu potius
eruditorum quam puerorum amore comprobaretur. |131| Verum sic quoque iam
robustis et severiore genere satis firmatis legendus vel ideo quod
exercere potest utrimque iudicium. Multa enim, ut dixi, probanda in eo,
multa etiam admiranda sunt; eligere modo curae sit, quod utinam ipse
fecisset. Digna enim fuit illa natura, quae meliora vellet: quod voluit
effecit.




+De Imitatione.+

II.


|1| Ex his ceterisque lectione dignis auctoribus et verborum sumenda
copia est et varietas figurarum et componendi ratio, tum ad exemplum
virtutum omnium mens derigenda. Neque enim dubitari potest, quin artis
pars magna contineatur imitatione. Nam ut invenire primum fuit estque
praecipuum, sic ea quae bene inventa sunt utile sequi. |2| Atque omnis
vitae ratio sic constat, ut quae probamus in aliis facere ipsi velimus.
Sic litterarum ductus, ut scribendi fiat usus, pueri sequuntur; sic
musici vocem docentium, pictores opera priorum, rustici probatam
experimento culturam in exemplum intuentur; omnis denique disciplinae
initia ad propositum sibi praescriptum formari videmus. |3| Et hercule
necesse est aut similes aut dissimiles bonis simus. Similem raro natura
praestat, frequenter imitatio. Sed hoc ipsum quod tanto faciliorem nobis
rationem rerum omnium facit quam fuit iis qui nihil quod sequerentur
habuerunt, nisi caute et cum iudicio adprehenditur, nocet.

|4| Ante omnia igitur imitatio per se ipsa non sufficit, vel quia pigri
est ingenii contentum esse iis quae sint ab aliis inventa. Quid enim
futurum erat temporibus illis quae sine exemplo fuerunt, si homines
nihil, nisi quod iam cognovissent, faciendum sibi aut cogitandum
putassent? Nempe nihil fuisset inventum. |5| Cur igitur nefas est
reperiri aliquid a nobis, quod ante non fuerit? An illi rudes sola
mentis natura ducti sunt in hoc, ut tam multa generarent: nos ad
quaerendum non eo ipso concitemur, quod certe scimus invenisse eos qui
quaesierunt? |6| Et cum illi, qui nullum cuiusquam rei habuerunt
magistrum, plurima in posteros tradiderunt, nobis usus aliarum rerum ad
eruendas alias non proderit, sed nihil habebimus nisi beneficii alieni?
quem ad modum quidam pictores in id solum student, ut describere tabulas
mensuris ac lineis sciant. |7| Turpe etiam illud est, contentum esse id
consequi quod imiteris. Nam rursus quid erat futurum, si nemo plus
effecisset eo quem sequebatur? Nihil in poetis supra Livium Andronicum,
nihil in historiis supra pontificum annales haberemus; ratibus adhuc
navigaremus; non esset pictura, nisi quae lineas modo extremas umbrae,
quam corpora in sole fecissent, circumscriberet. |8| Ac si omnia
percenseas, nulla {man}sit ars qualis inventa est, nec intra initium
stetit: nisi forte nostra potissimum tempora damnamus huius
infelicitatis, ut nunc demum nihil crescat: nihil autem crescit sola
imitatione. |9| Quod si prioribus adicere fas non est, quo modo sperare
possumus illum oratorem perfectum? cum in his, quos maximos adhuc
novimus, nemo sit inventus in quo nihil aut desideretur aut
reprehendatur. Sed etiam qui summa non adpetent, contendere potius quam
sequi debent. |10| Nam qui hoc agit ut prior sit, forsitan etiamsi non
transierit aequabit. Eum vero nemo potest aequare cuius vestigiis sibi
utique insistendum putat; necesse est enim semper sit posterior qui
sequitur. Adde quod plerumque facilius est plus facere quam idem; tantam
enim difficultatem habet similitudo ut ne ipsa quidem natura in hoc ita
evaluerit ut non res quae simillimae quaeque pares maxime videantur
utique discrimine aliquo discernantur. |11| Adde quod quidquid alteri
simile est, necesse est minus sit eo quod imitatur, ut umbra corpore et
imago facie et actus histrionum veris adfectibus. Quod in orationibus
quoque evenit. Namque iis quae in exemplum adsumimus subest natura et
vera vis; contra omnis imitatio facta est et ad alienum propositum
accommodatur. |12| Quo fit ut minus sanguinis ac virium declamationes
habeant quam orationes, quod in illis vera, in his adsimilata materia
est. Adde quod ea quae in oratore maxima sunt imitabilia non sunt,
ingenium, inventio, vis, facilitas et quidquid arte non traditur. |13|
Ideoque plerique, cum verba quaedam ex orationibus excerpserunt aut
aliquos compositionis certos pedes, mire a se quae legerunt effingi
arbitrantur, cum et verba intercidant invalescantque temporibus, (ut
quorum certissima sit regula in consuetudine,) eaque non sua natura sint
bona aut mala-- nam per se soni tantum sunt-- sed prout opportune
proprieque aut secus collocata sunt, et compositio cum rebus accommodata
sit, tum ipsa varietate gratissima.

|14| Quapropter exactissimo iudicio circa hanc partem studiorum
examinanda sunt omnia. Primum, quos imitemur: nam sunt plurimi qui
similitudinem pessimi cuiusque et corruptissimi concupierint: tum in
ipsis quos elegerimus, quid sit {ad} quod nos efficiendum comparemus.
|15| Nam in magnis quoque auctoribus incidunt aliqua vitiosa et a doctis
inter ipsos etiam mutuo reprehensa; atque utinam tam bona imitantes
dicerent melius quam mala peius dicunt. Nec vero saltem iis quibus ad
evitanda vitia iudicii satis fuit sufficiat imaginem virtutis effingere
et solam, ut sic dixerim, cutem vel potius illas Epicuri figuras, quas e
summis corporibus dicit effluere. |16| Hoc autem his accidit qui non
introspectis penitus virtutibus ad primum se velut adspectum orationis
aptarunt; et cum iis felicissime cessit imitatio, verbis atque numeris
sunt non multum differentes, vim dicendi atque inventionis non
adsequuntur, sed plerumque declinant in peius et proxima virtutibus
vitia comprehendunt fiuntque pro grandibus tumidi, pressis exiles,
fortibus temerarii, laetis corrupti, compositis exultantes, simplicibus
neglegentes. |17| Ideoque qui horride atque incomposite quidlibet illud
frigidum et inane extulerunt, antiquis se pares credunt; qui carent
cultu atque sententiis, Attici sunt scilicet; qui praecisis
conclusionibus obscuri, Sallustium atque Thucydiden superant; tristes ac
ieiuni Pollionem aemulantur; otiosi et supini, si quid modo longius
circumduxerunt, iurant ita Ciceronem locuturum fuisse. |18| Noveram
quosdam qui se pulchre expressisse genus illud caelestis huius in
dicendo viri sibi viderentur, si in clausula posuissent ‘esse videatur.’
Ergo primum est ut quod imitaturus est quisque intellegat, et quare
bonum sit sciat.

|19| Tum in suscipiendo onere consulat suas vires. Nam quaedam sunt
imitabilia, quibus aut infirmitas naturae non sufficiat aut diversitas
repugnet. Ne, cui tenue ingenium erit, sola velit fortia et abrupta, cui
forte quidem, sed indomitum, amore subtilitatis et vim suam perdat et
elegantiam quam cupit non persequatur; nihil est enim tam indecens quam
cum mollia dure fiunt. |20| Atque ego illi praeceptori quem institueram
in libro secundo credidi non ea sola docenda esse, ad quae quemque
discipulorum natura compositum videret; nam is et adiuvare debet quae in
quoque eorum invenit bona, et, quantum fieri potest, adicere quae desunt
et emendare quaedam et mutare; rector enim est alienorum ingeniorum
atque formator. Difficilius est naturam suam fingere. |21| Sed ne ille
quidem doctor, quamquam omnia quae recta sunt velit esse in suis
auditoribus quam plenissima, in eo tamen cui naturam obstare viderit
laborabit.

Id quoque vitandum, in quo magna pars errat, ne in oratione poetas nobis
et historicos, in illis operibus oratores aut declamatores imitandos
putemus. |22| Sua cuique proposito lex, suus decor est: nec comoedia in
cothurnos adsurgit, nec contra tragoedia socco ingreditur. Habet tamen
omnis eloquentia aliquid commune: id imitemur quod commune est.

|23| Etiam hoc solet incommodi accidere iis qui se uni alicui generi
dediderunt, ut, si asperitas iis placuit alicuius, hanc etiam in leni ac
remisso causarum genere non exuant; si tenuitas aut iucunditas, in
asperis gravibusque causis ponderi rerum parum respondeant: cum sit
diversa non causarum modo inter ipsas condicio, sed in singulis etiam
causis partium, sintque alia leniter alia aspere, alia concitate alia
remisse, alia docendi alia movendi gratia dicenda; quorum omnium
dissimilis atque diversa inter se ratio est. |24| Itaque ne hoc quidem
suaserim, uni se alicui proprie, quem per omnia sequatur, addicere.
Longe perfectissimus Graecorum Demosthenes, aliquid tamen aliquo in loco
melius alii, plurima ille. Sed non qui maxime imitandus, et solus
imitandus est. |25| Quid ergo? non est satis omnia sic dicere quo modo
M. Tullius dixit? Mihi quidem satis esset, si omnia consequi possem:
quid tamen noceret vim Caesaris, asperitatem Caeli, diligentiam
Pollionis, iudicium Calvi quibusdam in locis adsumere? |26| Nam praeter
id quod prudentis est quod in quoque optimum est, si possit, suum
facere, tum in tanta rei difficultate unum intuentes vix aliqua pars
sequitur. Ideoque cum totum exprimere quem elegeris paene sit homini
inconcessum, plurium bona ponamus ante oculos, ut aliud ex alio haereat,
et quo quidque loco conveniat aptemus.

|27| Imitatio autem (nam saepius idem dicam) non sit tantum in verbis.
Illuc intendenda mens, quantum fuerit illis viris decoris in rebus atque
personis, quod consilium, quae dispositio, quam omnia, etiam quae
delectationi videantur data, ad victoriam spectent; quid agatur
prooemio, quae ratio et quam varia narrandi, quae vis probandi ac
refellendi, quanta in adfectibus omnis generis movendis scientia,
quamque laus ipsa popularis utilitatis gratia adsumpta, quae tum est
pulcherrima, cum sequitur, non cum arcessitur. Haec si perviderimus, tum
vere imitabimur. |28| Qui vero etiam propria his bona adiecerit, ut
suppleat quae deerunt, circumcidat si quid redundabit, is erit, quem
quaerimus, perfectus orator; quem nunc consummari potissimum oporteat,
cum tanto plura exempla bene dicendi supersunt quam illis qui adhuc
summi sunt contigerunt. Nam erit haec quoque laus eorum, ut priores
superasse, posteros docuisse dicantur.




+Quo modo scribendum sit.+

III.


|1| Et haec quidem auxilia extrinsecus adhibentur; in iis autem quae
nobis ipsis paranda sunt, ut laboris, sic utilitatis etiam longe
plurimum adfert stilus. Nec immerito M. Tullius hunc ‘optimum effectorem
ac magistrum dicendi’ vocat, cui sententiae personam L. Crassi in
disputationibus quae sunt de oratore adsignando, iudicium suum cum
illius auctoritate coniunxit. |2| Scribendum ergo quam diligentissime et
quam plurimum. Nam ut terra alte refossa generandis alendisque seminibus
fecundior fit, sic profectus non a summo petitus studiorum fructus
effundit uberius et fidelius continet. Nam sine hac quidem conscientia
ipsa illa ex tempore dicendi facultas inanem modo loquacitatem dabit et
verba in labris nascentia. |3| Illic radices, illic fundamenta sunt,
illic opes velut sanctiore quodam aerario conditae, unde ad subitos
quoque casus, cum res exiget, proferantur. Vires faciamus ante omnia,
quae sufficiant labori certaminum et usu non exhauriantur. |4| Nihil
enim rerum ipsa natura voluit magnum effici cito, praeposuitque
pulcherrimo cuique operi difficultatem; quae nascendi quoque hanc
fecerit legem, ut maiora animalia diutius visceribus parentis
continerentur.

Sed cum sit duplex quaestio, quo modo et quae maxime scribi oporteat,
iam hinc ordinem sequar. |5| Sit primo vel tardus dum diligens stilus,
quaeramus optima nec protinus offerentibus se gaudeamus, adhibeatur
iudicium inventis, dispositio probatis; dilectus enim rerum verborumque
agendus est et pondera singulorum examinanda. Post subeat ratio
collocandi versenturque omni modo numeri, non ut quodque se proferet
verbum occupet locum. |6| Quae quidem ut diligentius exsequamur,
repetenda saepius erunt scriptorum proxima. Nam praeter id quod sic
melius iunguntur prioribus sequentia, calor quoque ille cogitationis,
qui scribendi mora refrixit, recipit ex integro vires et velut repetito
spatio sumit impetum; quod in certamine saliendi fieri videmus, ut
conatum longius petant et ad illud quo contenditur spatium cursu
ferantur, utque in iaculando brachia reducimus et expulsuri tela nervos
retro tendimus. |7| Interim tamen, si feret flatus, danda sunt vela, dum
nos indulgentia illa non fallat; omnia enim nostra dum nascuntur
placent, alioqui nec scriberentur. Sed redeamus ad iudicium et
retractemus suspectam facilitatem. |8| Sic scripsisse Sallustium
accepimus, et sane manifestus est etiam ex opere ipso labor. Vergilium
quoque paucissimos die composuisse versus auctor est Varius. |9|
Oratoris quidem alia condicio est; itaque hanc moram et sollicitudinem
initiis impero. Nam primum hoc constituendum, hoc obtinendum est, ut
quam optime scribamus: celeritatem dabit consuetudo. Paulatim res
facilius se ostendent, verba respondebunt, compositio sequetur, cuncta
denique ut in familia bene instituta in officio erunt. |10| Summa haec
est rei: cito scribendo non fit ut bene scribatur, bene scribendo fit ut
cito. Sed tum maxime, cum facultas illa contigerit, resistamus ut
provideamus, efferentes {se} equos frenis quibusdam coerceamus; quod non
tam moram faciet quam novos impetus dabit. Neque enim rursus eos qui
robur aliquod in stilo fecerint ad infelicem calumniandi se poenam
adligandos puto. |11| Nam quo modo sufficere officiis civilibus possit
qui singulis actionum partibus insenescat? Sunt autem quibus nihil sit
satis: omnia mutare, omnia aliter dicere quam occurrit velint,--
increduli quidam et de ingenio suo pessime meriti, qui diligentiam
putant facere sibi scribendi difficultatem. |12| Nec promptum est dicere
utros peccare validius putem, quibus omnia sua placent an quibus nihil.
Accidit enim etiam ingeniosis adulescentibus frequenter, ut labore
consumantur et in silentium usque descendant nimia bene dicendi
cupiditate. Qua de re memini narrasse mihi Iulium Secundum illum,
aequalem meum atque a me, ut notum est, familiariter amatum, mirae
facundiae virum, infinitae tamen curae, quid esset sibi a patruo suo
dictum. |13| Is fuit Iulius Florus, in eloquentia Galliarum, quoniam ibi
demum exercuit eam, princeps, alioqui inter paucos disertus et dignus
illa propinquitate. Is cum Secundum, scholae adhuc operatum, tristem
forte vidisset, interrogavit quae causa frontis tam adductae? |14| Nec
dissimulavit adulescens, tertium iam diem esse quod omni labore materiae
ad scribendum destinatae non inveniret exordium; quo sibi non praesens
tantum dolor, sed etiam desperatio in posterum fieret. Tum Florus
adridens, ‘numquid tu,’ inquit, ‘melius dicere vis quam potes?’ |15| Ita
se res habet: curandum est ut quam optime dicamus, dicendum tamen pro
facultate; ad profectum enim opus est studio, non indignatione. Ut
possimus autem scribere etiam plura et celerius, non exercitatio modo
praestabit, in qua sine dubio multum est, sed etiam ratio: si non
resupini spectantesque tectum et cogitationem murmure agitantes
expectaverimus quid obveniat, {sed} quid res poscat, quid personam
deceat, quod sit tempus, qui iudicis animus intuiti, humano quodam modo
ad scribendum accesserimus. Sic nobis et initia et quae sequuntur natura
ipsa praescribit. |16| Certa sunt enim pleraque et, nisi coniveamus, in
oculos incurrunt; ideoque nec indocti nec rustici diu quaerunt, unde
incipiant; quo pudendum est magis, si difficultatem facit doctrina. Non
ergo semper putemus optimum esse quod latet: immutescamus alioqui, si
nihil dicendum videatur nisi quod non invenimus. |17| Diversum est huic
eorum vitium qui primo decurrere per materiam stilo quam velocissimo
volunt, et sequentes calorem atque impetum ex tempore scribunt; hanc
silvam vocant. Repetunt deinde et componunt quae effuderant; sed verba
emendantur et numeri, manet in rebus temere congestis quae fuit levitas.
|18| Protinus ergo adhibere curam rectius erit atque ab initio sic opus
ducere, ut caelandum, non ex integro fabricandum sit. Aliquando tamen
adfectus sequemur, in quibus fere plus calor quam diligentia valet.

|19| Satis apparet ex eo quod hanc scribentium neglegentiam damno, quid
de illis dictandi deliciis sentiam. Nam in stilo quidem quamlibet
properato dat aliquam cogitationi moram non consequens celeritatem eius
manus: ille cui dictamus urget, atque interim pudet etiam dubitare aut
resistere aut mutare quasi conscium infirmitatis nostrae timentes. |20|
Quo fit ut non rudia tantum et fortuita, sed impropria interim, dum sola
est conectendi sermonis cupiditas, effluant, quae nec scribentium curam
nec dicentium impetum consequantur. At idem ille qui excipit, si tardior
in scribendo aut incertior in {intel}legendo velut offensator fuit,
inhibetur cursus, atque omnis quae erat concepta mentis intentio mora et
interdum iracundia excutitur. |21| Tum illa, quae altiorem animi motum
sequuntur quaeque ipsa animum quodam modo concitant, quorum est iactare
manum, torquere vultum, {frontem et} latus interim obiurgare, quaeque
Persius notat, cum leviter dicendi genus significat, ‘nec pluteum,’
inquit, ‘caedit nec demorsos sapit ungues,’ etiam ridicula sunt, nisi
cum soli sumus. |22| Denique ut semel quod est potentissimum dicam,
secretum in dictando perit. Atque liberum arbitris locum et quam
altissimum silentium scribentibus maxime convenire nemo dubitaverit: non
tamen protinus audiendi qui credunt aptissima in hoc nemora silvasque,
quod illa caeli libertas locorumque amoenitas sublimem animum et
beatiorem spiritum parent. |23| Mihi certe iucundus hic magis quam
studiorum hortator videtur esse secessus. Namque illa, quae ipsa
delectant, necesse est avocent ab intentione operis destinati. Neque
enim se bona fide in multa simul intendere animus totum potest, et
quocumque respexit, desinit intueri quod propositum erat. |24| Quare
silvarum amoenitas et praeterlabentia flumina et inspirantes ramis
arborum aurae volucrumque cantus et ipsa late circumspiciendi libertas
ad se trahunt, ut mihi remittere potius voluptas ista videatur
cogitationem quam intendere. |25| Demosthenes melius, qui se in locum ex
quo nulla exaudiri vox et ex quo nihil prospici posset recondebat, ne
aliud agere mentem cogerent oculi. Ideoque lucubrantes silentium noctis
et clausum cubiculum et lumen unum velut {t}ectos maxime teneat. |26|
Sed cum in omni studiorum genere, tum in hoc praecipue bona valetudo,
quaeque eam maxime praestat, frugalitas necessaria est, cum tempora ab
ipsa rerum natura ad quietem refectionemque nobis data in acerrimum
laborem convertimus. Cui tamen non plus inrogandum est quam quod somno
supererit, haud deerit; |27| obstat enim diligentiae scribendi etiam
fatigatio, et abunde, si vacet, lucis spatia sufficiunt; occupatos in
noctem necessitas agit. Est tamen lucubratio, quotiens ad eam integri ac
refecti venimus, optimum secreti genus.

|28| Sed silentium et secessus et undique liber animus ut sunt maxime
optanda, ita non semper possunt contingere; ideoque non statim, si quid
obstrepet, abiciendi codices erunt et deplorandus dies, verum incommodis
repugnandum et hic faciendus usus, ut omnia quae impedient vincat
intentio; quam si tota mente in opus ipsum derexeris, nihil eorum quae
oculis vel auribus incursant ad animum perveniet. |29| An vero
frequenter etiam fortuita hoc cogitatio praestat, ut obvios non videamus
et itinere deerremus: non consequemur idem, si et voluerimus? Non est
indulgendum causis desidiae. Nam si non nisi refecti, non nisi hilares,
non nisi omnibus aliis curis vacantes studendum existimarimus, semper
erit propter quod nobis ignoscamus. |30| Quare in turba, itinere,
conviviis etiam faciat sibi cogitatio ipsa secretum. Quid alioqui fiet,
cum in medio foro, tot circumstantibus iudiciis, iurgiis, fortuitis
etiam clamoribus, erit subito continua oratione dicendum, si particulas
quas ceris mandamus nisi in solitudine reperire non possumus? Propter
quae idem ille tantus amator secreti Demosthenes in litore, in quo se
maximo cum sono fluctus inlideret, meditans consuescebat contionum
fremitus non expavescere.

|31| Illa quoque minora (sed nihil in studiis parvum est) non sunt
transeunda: scribi optime ceris, in quibus facillima est ratio delendi,
nisi forte visus infirmior membranarum potius usum exiget, quae ut
iuvant aciem, ita crebra relatione, quoad intinguntur calami, morantur
manum et cogitationis impetum frangunt. |32| Relinquendae autem in
utrolibet genere contra erunt vacuae tabellae, in quibus libera
adiciendo sit excursio. Nam interim pigritiam emendandi angustiae
faciunt, aut certe novorum interpositione priora confundant. Ne latas
quidem ultra modum esse ceras velim, expertus iuvenem studiosum alioqui
praelongos habuisse sermones, quia illos numero versuum metiebatur,
idque vitium, quod frequenti admonitione corrigi non potuerat, mutatis
codicibus esse sublatum. |33| Debet vacare etiam locus in quo notentur
quae scribentibus solent extra ordinem, id est ex aliis quam qui sunt in
manibus loci, occurrere. Inrumpunt enim optimi nonnumquam sensus, quos
neque inserere oportet neque differre tutum est, quia interim elabuntur,
interim memoriae sui intentos ab alia inventione declinant ideoque
optime sunt in deposito.




+De Emendatione.+

IV.


|1| Sequitur emendatio, pars studiorum longe utilissima; neque enim sine
causa creditum est stilum non minus agere, cum delet. Huius autem operis
est adicere, detrahere, mutare. Sed facilius in iis simpliciusque
iudicium quae replenda vel deicienda sunt; premere vero tumentia,
humilia extollere, luxuriantia adstringere, inordinata digerere, soluta
componere, exultantia coercere duplicis operae; nam et damnanda sunt
quae placuerant et invenienda quae fugerant. |2| Nec dubium est optimum
esse emendandi genus, si scripta in aliquod tempus reponantur, ut ad ea
post intervallum velut nova atque aliena redeamus, ne nobis scripta
nostra tamquam recentes fetus blandiantur. |3| Sed neque hoc contingere
semper potest praesertim oratori, cui saepius scribere ad praesentes
usus necesse est, et ipsa emendatio finem habet. Sunt enim qui ad omnia
scripta tamquam vitiosa redeant et, quasi nihil fas sit rectum esse quod
primum est, melius existiment quidquid est aliud, idque faciant quotiens
librum in manus resumpserunt, similes medicis etiam integra secantibus.
Accidit itaque ut cicatricosa sint et exsanguia et cura peiora. |4| Sit
ergo aliquando quod placeat aut certe quod sufficiat, ut opus poliat
lima, non exterat. Temporis quoque esse debet modus. Nam quod Cinnae
Smyrnam novem annis accepimus scriptam, et Panegyricum Isocratis, qui
parcissime, decem annis dicunt elaboratum, ad oratorem nihil pertinet,
cuius nullum erit, si tam tardum fuerit, auxilium.




+Quae scribenda sint praecipue.+

V.


|1| Proximum est ut dicamus quae praecipue scribenda sint ἕξιν
parantibus. {Non est huius} quidem operis ut explicemus quae sint
materiae, quae prima aut secunda aut deinceps tractanda sint (nam id
factum est iam primo libro, quo puerorum, et secundo, quo iam robustorum
studiis ordinem dedimus), sed, de quo nunc agitur, unde copia ac
facilitas maxime veniat.

|2| Vertere Graeca in Latinum veteres nostri oratores optimum
iudicabant. Id se L. Crassus in illis Ciceronis de Oratore libris dicit
factitasse; id Cicero sua ipse persona frequentissime praecipit, quin
etiam libros Platonis atque Xenophontis edidit hoc genere translatos; id
Messallae placuit, multaeque sunt ab eo scriptae ad hunc modum
orationes, adeo ut etiam cum illa Hyperidis pro Phryne difficillima
Romanis subtilitate contenderet. Et manifesta est exercitationis huiusce
ratio. |3| Nam et rerum copia Graeci auctores abundant et plurimum artis
in eloquentiam intulerunt, et hos transferentibus verbis uti optimis
licet; omnibus enim utimur nostris. Figuras vero, quibus maxime ornatur
oratio, multas ac varias excogitandi etiam necessitas quaedam est, quia
plerumque a Graecis Romana dissentiunt.

|4| Sed et illa ex Latinis conversio multum et ipsa contulerit. Ac de
carminibus quidem neminem credo dubitare, quo solo genere exercitationis
dicitur usus esse Sulpicius. Nam et sublimis spiritus attollere
orationem potest, et verba poetica libertate audaciora non praesumunt
eadem proprie dicendi facultatem; sed et ipsis sententiis adicere licet
oratorium robur et omissa supplere et effusa substringere. |5| Neque ego
paraphrasin esse interpretationem tantum volo, sed circa eosdem sensus
certamen atque aemulationem. Ideoque ab illis dissentio qui vertere
orationes Latinas vetant, quia optimis occupatis, quidquid aliter
dixerimus, necesse sit esse deterius. Nam neque semper est desperandum
aliquid illis quae dicta sunt melius posse reperiri, neque adeo ieiunam
ac pauperem natura eloquentiam fecit ut una de re bene dici nisi semel
non possit: |6| nisi forte histrionum multa circa voces easdem variare
gestus potest, orandi minor vis, ut dicatur aliquid post quod in eadem
materia nihil dicendum sit. Sed esto neque melius quod invenimus esse
neque par, est certe proximis locus. |7| An vero ipsi non bis ac saepius
de eadem re dicimus et quidem continuas nonnumquam sententias? Nisi
forte contendere nobiscum possumus, cum aliis non possumus. Nam si uno
genere bene diceretur, fas erat existimari praeclusam nobis a prioribus
viam; nunc vero innumerabiles sunt modi plurimaeque eodem viae ducunt.
|8| Sua brevitati gratia, sua copiae, alia translatis virtus, alia
propriis, hoc oratio recta, illud figura declinata commendat. Ipsa
denique utilissima est exercitationi difficultas. Quid quod auctores
maximi sic diligentius cognoscuntur? Non enim scripta lectione secura
transcurrimus, sed tractamus singula et necessario introspicimus et,
quantum virtutis habeant, vel hoc ipso cognoscimus, quod imitari non
possumus.

|9| Nec aliena tantum transferre, sed etiam nostra pluribus modis
tractare proderit, ut ex industria sumamus sententias quasdam easque
versemus quam numerosissime, velut eadem cera aliae aliaeque formae duci
solent. |10| Plurimum autem parari facultatis existimo ex simplicissima
quaque materia. Nam illa multiplici personarum, causarum, temporum,
locorum, dictorum, factorum diversitate facile delitescet infirmitas,
tot se undique rebus, ex quibus aliquam adprehendas, offerentibus. |11|
Illud virtutis indicium est, fundere quae natura contracta sunt, augere
parva, varietatem similibus, voluptatem expositis dare et bene dicere
multa de paucis.

In hoc optime facient infinitae quaestiones, quas vocari theses diximus,
quibus Cicero iam princeps in re publica exerceri solebat. |12| His
confinis est destructio et confirmatio sententiarum. Nam cum sit
sententia decretum quoddam atque praeceptum, quod de re, idem de iudicio
rei quaeri potest. Tum loci communes, quos etiam scriptos ab oratoribus
scimus. Nam qui haec recta tantum et in nullos flexus recedentia copiose
tractaverit, utique in illis plures excursus recipientibus magis
abundabit eritque in omnes causas paratus; omnes enim generalibus
quaestionibus constant. |13| Nam quid interest ‘Cornelius tribunus
plebis, quod codicem legerit, reus sit,’ an quaeramus ‘violeturne
maiestas, si magistratus rogationem suam populo ipse recitarit’: ‘Milo
Clodium rectene occiderit’ veniat in iudicium, an ‘oporteatne
insidiatorem interfici vel perniciosum rei publicae civem, etiamsi non
insidietur’: ‘Cato Marciam honestene tradiderit Hortensio,’ an
‘conveniatne res talis bono viro’? De personis iudicatur, sed de rebus
contenditur. |14| Declamationes vero, quales in scholis rhetorum
dicuntur, si modo sunt ad veritatem accommodatae et orationibus similes,
non tantum dum adulescit profectus sunt utilissimae, quia inventionem et
dispositionem pariter exercent, sed etiam cum est consummatus ac iam in
foro clarus; alitur enim atque enitescit velut pabulo laetiore facundia
et adsidua contentionum asperitate fatigata renovatur. |15| Quapropter
historiae nonnumquam ubertas in aliqua exercendi stili parte ponenda et
dialogorum libertate gestiendum. Ne carmine quidem ludere contrarium
fuerit, sicut athletae, remissa quibusdam temporibus ciborum atque
exercitationum certa necessitate, otio et iucundioribus epulis
reficiuntur. |16| Ideoque mihi videtur M. Tullius tantum intulisse
eloquentiae lumen, quod in hos quoque studiorum secessus excurrit. Nam
si nobis sola materia fuerit ex litibus, necesse est deteratur fulgor et
durescat articulus et ipse ille mucro ingenii cotidiana pugna
retundatur.

|17| Sed quem ad modum forensibus certaminibus exercitatos et quasi
militantes reficit ac reparat haec velut sagina dicendi, sic
adulescentes non debent nimium in falsa rerum imagine detineri, et
inanibus simulacris usque adeo ut difficilis ab his digressus sit
adsuescere, ne ab illa, in qua prope consenuerunt, umbra vera discrimina
velut quendam solem reformident. |18| Quod accidisse etiam M. Porcio
Latroni, qui primus clari nominis professor fuit, traditur, ut, cum ei
summam in scholis opinionem obtinenti causa in foro esset oranda,
impense petierit uti subsellia in basilicam transferrentur. Ita illi
caelum novum fuit ut omnis eius eloquentia contineri tecto ac parietibus
videretur. |19| Quare iuvenis qui rationem inveniendi eloquendique a
praeceptoribus diligenter acceperit (quod non est infiniti operis, si
docere sciant et velint), exercitationem quoque modicam fuerit
consecutus, oratorem sibi aliquem, quod apud maiores fieri solebat,
deligat, quem sequatur, quem imitetur: iudiciis intersit quam plurimis,
et sit certaminis cui destinatur frequens spectator. |20| Tum causas,
vel easdem quas agi audierit, stilo et ipse componat, vel etiam alias,
veras modo, et utrimque tractet et, quod in gladiatoribus fieri videmus,
decretoriis exerceatur, ut fecisse Brutum diximus pro Milone. Melius hoc
quam rescribere veteribus orationibus, ut fecit Cestius contra Ciceronis
actionem habitam pro eodem, cum alteram partem satis nosse non posset ex
sola defensione.

|21| Citius autem idoneus erit iuvenis, quem praeceptor coegerit in
declamando quam simillimum esse veritati et per totas ire materias,
quarum nunc facillima et maxime favorabilia decerpunt. Obstant huic,
quod secundo loco posui, fere turba discipulorum et consuetudo classium
certis diebus audiendarum, nonnihil etiam persuasio patrum numerantium
potius declamationes quam aestimantium. |22| Sed, quod dixi primo, ut
arbitror, libro, nec ille se bonus praeceptor maiore numero quam
sustinere possit onerabit et nimiam loquacitatem recidet, ut omnia quae
sunt in controversia, non, ut quidam volunt, quae in rerum natura,
dicantur; et vel longiore potius dierum spatio laxabit dicendi
necessitatem vel materias dividere permittet. |23| Diligenter effecta
plus proderit quam plures inchoatae et quasi degustatae. Propter quod
accidit ut nec suo loco quidque ponatur, nec illa quae prima sunt
servent suam legem, iuvenibus flosculos omnium partium in ea quae sunt
dicturi congerentibus; quo fit ut timentes ne sequentia perdant priora
confundant.




+De Cogitatione.+

VI.


|1| Proxima stilo cogitatio est, quae et ipsa vires ab hoc accipit et
est inter scribendi laborem extemporalemque fortunam media quaedam et
nescio an usus frequentissimi. Nam scribere non ubique nec semper
possumus, cogitationi temporis ac loci plurimum est. Haec paucis admodum
horis magnas etiam causas complectitur; haec, quotiens intermissus est
somnus, ipsis noctis tenebris adiuvatur; haec inter medios rerum actus
aliquid invenit vacui nec otium patitur. |2| Neque vero rerum ordinem
modo, quod ipsum satis erat, intra se ipsa disponit, sed verba etiam
copulat totamque ita contexit orationem ut ei nihil praeter manum desit;
nam memoriae quoque plerumque inhaeret fidelius quod nulla scribendi
securitate laxatur.

Sed ne ad hanc quidem vim cogitandi perveniri potest aut subito aut
cito. |3| Nam primum facienda multo stilo forma est, quae nos etiam
cogitantes sequatur: tum adsumendus usus paulatim, ut pauca primum
complectamur animo, quae reddi fideliter possint: mox per incrementa tam
modica ut onerari se labor ille non sentiat augenda vis et exercitatione
multa continenda est, quae quidem maxima ex parte memoria constat.
Ideoque aliqua mihi in illum locum differenda sunt. |4| Eo tandem
pervenit ut is cui non refragetur ingenium acri studio adiutus tantum
consequatur ut ei tam quae cogitarit quam quae scripserit atque
edidicerit in dicendo fidem servent. Cicero certe Graecorum Metrodorum
Scepsium et Empylum Rhodium nostrorumque Hortensium tradidit quae
cogitaverant ad verbum in agendo rettulisse.

|5| Sed si forte aliqui inter dicendum offulserit extemporalis color,
non superstitiose cogitatis demum est inhaerendum. Neque enim tantum
habent curae ut non sit dandus et fortunae locus, cum saepe etiam
scriptis ea quae subito nata sunt inserantur. Ideoque totum hoc
exercitationis genus ita instituendum est ut et digredi ex eo et redire
in id facile possimus. |6| Nam ut primum est domo adferre paratam
dicendi copiam et certam, ita refutare temporis munera longe
stultissimum est. Quare cogitatio in hoc praeparetur, ut nos fortuna
decipere non possit, adiuvare possit. Id autem fiet memoriae viribus, ut
illa quae complexi animo sumus fluant secura, non sollicitos et
respicientes et una spe suspensos recordationis non sinant providere:
alioqui vel extemporalem temeritatem malo quam male cohaerentem
cogitationem. |7| Peius enim quaeritur retrorsus, quia, dum illa
desideramus, ab aliis avertimur, et ex memoria potius res petimus quam
ex materia. Plura sunt autem, si utrimque quaerendum est, quae inveniri
possunt quam quae inventa sunt.




+Quem ad modum extemporalis facilitas paretur et contineatur.+

VII.


|1| Maximus vero studiorum fructus est et velut praemium quoddam
amplissimum longi laboris ex tempore dicendi facultas; quam qui non erit
consecutus mea quidem sententia civilibus officiis renuntiabit et solam
scribendi facultatem potius ad alia opera convertet. Vix enim bonae
fidei viro convenit auxilium in publicum polliceri quod praesentissimis
quibusque periculis desit, intrare portum ad quem navis accedere nisi
lenibus ventis vecta non possit,-- |2| siquidem innumerabiles accidunt
subitae necessitates vel apud magistratus vel repraesentatis iudiciis
continuo agendi. Quarum si qua, non dico cuicumque innocentium civium,
sed amicorum ac propinquorum alicui evenerit, stabitne mutus et
salutarem petentibus vocem, statimque si non succurratur perituris,
moras et secessum et silentium quaeret, dum illa verba fabricentur et
memoriae insidant et vox ac latus praeparetur? |3| Quae vero patitur hoc
ratio, ut quisquam possit orator aliquando omittere casus? Quid, cum
adversario respondendum erit, fiet? Nam saepe ea quae opinati sumus et
contra quae scripsimus fallunt, ac tota subito causa mutatur; atque ut
gubernatori ad incursus tempestatium, sic agenti ad varietatem causarum
ratio mutanda est. |4| Quid porro multus stilus et adsidua lectio et
longa studiorum aetas facit, si manet eadem quae fuit incipientibus
difficultas? Perisse profecto confitendum est praeteritum laborem, cui
semper idem laborandum est. Neque ego hoc ago ut ex tempore dicere
malit, sed ut possit. Id autem maxime hoc modo consequemur.

|5| Nota sit primum dicendi via; neque enim prius contingere cursus
potest quam scierimus quo sit et qua perveniendum. Nec satis est non
ignorare quae sint causarum iudicialium partes, aut quaestionum ordinem
recte disponere, quamquam ista sunt praecipua, sed quid quoque loco
primum sit, quid secundum ac deinceps: quae ita sunt natura copulata ut
mutari aut intervelli sine confusione non possint. |6| Quisquis autem
via dicet, ducetur ante omnia rerum ipsa serie velut duce, propter quod
homines etiam modice exercitati facillime tenorem in narrationibus
servant. Deinde quid quoque loco quaerant scient, nec circumspectabunt
nec offerentibus se aliunde sensibus turbabuntur nec confundent ex
diversis orationem velut salientes huc illuc nec usquam insistentes. |7|
Postremo habebunt modum et finem, qui esse citra divisionem nullus
potest. Expletis pro facultate omnibus quae proposuerint, pervenisse se
ad ultimum sentient.

Et haec quidem ex arte, illa vero ex studio: ut copiam sermonis optimi,
quem ad modum praeceptum est, comparemus, multo ac fideli stilo sic
formetur oratio ut scriptorum colorem etiam quae subito effusa sint
reddant, ut cum multa scripserimus etiam multa dicamus. |8| Nam
consuetudo et exercitatio facilitatem maxime parit: quae si paulum
intermissa fuerit, non velocitas illa modo tardatur, sed ipsum {os} coit
atque concurrit. Quamquam enim opus est naturali quadam mobilitate
animi, ut, dum proxima dicimus, struere ulteriora possimus semperque
nostram vocem provisa et formata cogitatio excipiat; |9| vix tamen aut
natura aut ratio in tam multiplex officium diducere animum queat ut
inventioni, dispositioni, elocutioni, ordini rerum verborumque, tum iis
quae dicit, quae subiuncturus est, quae ultra spectanda sunt, adhibita
vocis, pronuntiationis, gestus observatione, una sufficiat. |10| Longe
enim praecedat oportet intentio ac prae se res agat, quantumque dicendo
consumitur, tantum ex ultimo prorogetur, ut, donec perveniamus ad finem,
non minus prospectu procedamus quam gradu, si non intersistentes
offensantesque brevia illa atque concisa singultantium modo eiecturi
sumus.

|11| Est igitur usus quidam inrationalis, quam Graeci ἄλογον τριβήν
vocant, qua manus in scribendo decurrit, qua oculi totos simul in
lectione versus flexusque eorum et transitus intuentur et ante sequentia
vident quam priora dixerunt. Quo constant miracula illa in scaenis
pilariorum ac ventilatorum, ut ea quae emiserint ultro venire in manus
credas et qua iubentur decurrere. |12| Sed hic usus ita proderit, si ea
de qua locuti sumus ars antecesserit, ut ipsum illud quod in se rationem
non habet in ratione versetur. Nam mihi ne dicere quidem videtur nisi
qui disposite, ornate, copiose dicit, sed tumultuari. |13| Nec fortuiti
sermonis contextum mirabor umquam, quem iurgantibus etiam mulierculis
superfluere video, cum eo quod, si calor ac spiritus tulit, frequenter
accidit ut successum extemporalem consequi cura non possit. |14| Deum
tunc adfuisse, cum id evenisset, veteres oratores, ut Cicero,
dictitabant. Sed ratio manifesta est. Nam bene concepti adfectus et
recentes rerum imagines continuo impetu feruntur, quae nonnumquam mora
stili refrigescunt et dilatae non revertuntur. Utique vero, cum infelix
illa verborum cavillatio accessit et cursus ad singula vestigia
restitit, non potest ferri contorta vis; sed, ut optime vocum singularum
cedat electio, non continua sed composita est.

|15| Quare capiendae sunt illae, de quibus dixi, rerum imagines, quas
vocari φαντασίας indicavimus, omniaque, de quibus dicturi erimus,
personae, quaestiones, spes, metus, habenda in oculis, in adfectus
recipienda; pectus est enim, quod disertos facit, et vis mentis. Ideoque
imperitis quoque, si modo sunt aliquo adfectu concitati, verba non
desunt. |16| Tum intendendus animus, non in aliquam rem unam, sed in
plures simul continuas, ut si per aliquam rectam viam mittamus oculos
simul omnia quae sunt in ea circaque intuemur, non ultimum tantum
videmus, sed usque ad ultimum. Addit ad dicendum etiam pudor stimulos,
mirumque videri potest quod, cum stilus secreto gaudeat atque omnes
arbitros reformidet, extemporalis actio auditorum frequentia, ut miles
congestu signorum, excitatur. |17| Namque et difficiliorem cogitationem
exprimit et expellit dicendi necessitas, et secundos impetus auget
placendi cupido. Adeo pretium omnia spectant ut eloquentia quoque,
quamquam plurimum habeat in se voluptatis, maxime tamen praesenti fructu
laudis opinionisque ducatur. |18| Nec quisquam tantum fidat ingenio ut
id sibi speret incipienti statim posse contingere, sed, sicut in
cogitatione praecepimus, ita facilitatem quoque extemporalem a parvis
initiis paulatim perducemus ad summam, quae neque perfici neque
contineri nisi usu potest. |19| Ceterum pervenire eo debet ut cogitatio
non utique melior sit ea, sed tutior, cum hanc facilitatem non in prosa
modo multi sint consecuti, sed etiam in carmine, ut Antipater Sidonius
et Licinius Archias (credendum enim Ciceroni est)-- non quia nostris
quoque temporibus non et fecerint quidam hoc et faciant. Quod tamen non
ipsum tam probabile puto (neque enim habet aut usum res aut
necessitatem) quam exhortandis in hanc spem, qui foro praeparantur,
utile exemplum. |20| Neque vero tanta esse umquam {debet} fiducia
facilitatis ut non breve saltem tempus, quod nusquam fere deerit, ad ea
quae dicturi sumus dispicienda sumamus, quod quidem in iudiciis ac foro
datur semper; neque enim quisquam est qui causam quam non didicerit
agat. |21| Declamatores quosdam perversa ducit ambitio ut exposita
controversia protinus dicere velint, quin etiam, quod est in primis
frivolum ac scaenicum, verbum petant quo incipiant. Sed tam
contumeliosos in se ridet invicem eloquentia, et qui stultis videri
eruditi volunt, stulti eruditis videntur. |22| Si qua tamen fortuna tam
subitam fecerit agendi necessitatem, mobiliore quodam opus erit ingenio,
et vis omnis intendenda rebus et in praesentia remittendum aliquid ex
cura verborum, si consequi utrumque non dabitur. Tum et tardior
pronuntiatio moras habet et suspensa ac velut dubitans oratio, ut tamen
deliberare, non haesitare videamur. |23| Hoc, dum egredimur e portu, si
nos nondum aptatis satis armamentis aget ventus; deinde paulatim simul
euntes aptabimus vela et disponemus rudentes et impleri sinus optabimus.
Id potius quam se inani verborum torrenti dare quasi tempestatibus quo
volent auferendum.

|24| Sed non minore studio continetur haec facultas quam paratur. Ars
enim semel percepta non labitur, stilus quoque intermissione paulum
admodum de celeritate deperdit: promptum hoc et in expedito positum
exercitatione sola continetur. Hac uti sic optimum est ut cotidie
dicamus audientibus pluribus, maxime de quorum simus iudicio atque
opinione solliciti; rarum est enim ut satis se quisque vereatur. Vel
soli tamen dicamus potius quam non omnino dicamus. |25| Est alia
exercitatio cogitandi totasque materias vel silentio (dum tamen quasi
dicat intra se ipsum) persequendi, quae nullo non et tempore et loco,
quando non aliud agimus, explicari potest, et est in parte utilior quam
haec proxima; |26| diligentius enim componitur quam illa, in qua
contextum dicendi intermittere veremur. Rursus in alia plus prior
confert, vocis firmitatem, oris facilitatem, motum corporis, qui et
ipse, ut dixi, excitat oratorem et iactatione manus, pedis supplosione,
sicut cauda leones facere dicuntur, hortatur. |27| Studendum vero semper
et ubique. Neque enim fere tam est ullus dies occupatus, ut nihil
lucrativae, ut Cicero Brutum facere tradit, operae ad scribendum aut
legendum aut dicendum rapi aliquo momento temporis possit: siquidem C.
Carbo etiam in tabernaculo solebat hac uti exercitatione dicendi. |28|
Ne id quidem tacendum est, quod eidem Ciceroni placet, nullum nostrum
usquam neglegentem esse sermonem: quidquid loquemur ubicumque, sit pro
sua scilicet portione perfectum. Scribendum certe numquam est magis quam
cum multa dicemus ex tempore. Ita enim servabitur pondus et innatans
illa verborum facilitas in altum reducetur, sicut rustici proximas vitis
radices amputant, quae illam in summum solum ducunt, ut inferiores
penitus descendendo firmentur. |29| Ac nescio an si utrumque cum cura et
studio fecerimus, invicem prosit, ut scribendo dicamus diligentius,
dicendo scribamus facilius. Scribendum ergo quotiens licebit; si id non
dabitur, cogitandum; ab utroque exclusi debent tamen {sic d}icere ut
neque deprehensus orator neque litigator destitutus esse videatur.

|30| Plerumque autem multa agentibus accidit ut maxime necessaria et
utique initia scribant, cetera, quae domo adferunt, cogitatione
complectantur, subitis ex tempore occurrant; quod fecisse M. Tullium
commentariis ipsius apparet. Sed feruntur aliorum quoque et inventi
forte, ut eos dicturus quisque composuerat, et in libros digesti, ut
causarum, quae sunt actae a Servio Sulpicio, cuius tres orationes
extant; sed hi de quibus loquor commentarii ita sunt exacti ut ab ipso
mihi in memoriam posteritatis videantur esse compositi. |31| Nam
Ciceronis ad praesens modo tempus aptatos libertus Tiro contraxit: quos
non ideo excuso quia non probem, sed ut sint magis admirabiles. In hoc
genere prorsus recipio hanc brevem adnotationem libellosque, qui vel
manu teneantur et ad quos interim respicere fas sit. |32| Illud quod
Laenas praecipit displicet mihi, {et} in his quae scripserimus velut
summas in commentarium et capita conferre. Facit enim ediscendi
neglegentiam haec ipsa fiducia et lacerat ac deformat orationem. Ego
autem ne scribendum quidem puto quod {non} simus memoria persecuturi;
nam hic quoque accidit ut revocet nos cogitatio ad illa elaborata nec
sinat praesentem fortunam experiri. |33| Sic anceps inter utrumque
animus aestuat, cum et scripta perdidit et non quaerit nova. Sed de
memoria destinatus est libro proximo locus nec huic parti subiungendus,
quia sunt alia prius nobis dicenda.