S. P. N. ATHANASII
ARCHIEPISCOPI ALEXANDRIÆ
EXPOSITIO FIDEI.

---

1. Credimus in unum non genitum Deum, Patrem omnipotentem, omnium
effectorem visibilium et invisibilium, qui a se ipso habet ut sit: et in
unum unigenitum Verbum, Sapientiam, Filium, ex Patre sine initio et ab
æternitate genitum, Verbum vero non prolatum vel internum [3], non
aliquid ex perfecto effluens, aut ex impatibili natura sectum vel
projectum, sed Filium per se perfectum, viventem et agentem, veram
Patris imaginem, honore et gloria parem: hæc est enim, inquit, voluntas
Patris, _Ut quemadmodum Patrem honorant, ita et Filium honorent_ (1):
Deum verum ex Deo vero; uti dicit Joannes in catholicis Epistolis: _Et
simus in vero,_ in Filio ejus Jesu Christo. _Hic est verus Deus et vita
æterna_ (2): omnipotentem ex omnipotente, omnibus enim, quibus imperat et
dominatur Pater, imperat et dominatur similiter Filius, qui totus ex
toto et similis Patri exsistit, ut ipse ait Dominus: _Qui me videt,
videt Patrem_ (3). Genitus autem est modo inexplicabili et qui
comprehendi nequeat. Nam _generationem ejus quis enarrabit_ (4)? quod
idem est ac si diceretur, nullus. Qui idem cum in fine sæculorum ex
Patris sinu descendisset, ex inviolata Virgine Maria nostrum assumpsit
hominem, Jesum Christum, cujus propriæ voluntati reliquit, ut pro nobis
pateretur, quemadmodum ipse ait Dominus: _Nemo tollit animam meam a me:
potestatem habeo ponendi eam, et potestatem habeo iterum sumendi eam_
(5). In quo homine crucifixtis et mortuus pro nobis, resurrexit a
mortuis, et in cœlos assumptus est. Idem principium viarum nobis creatus
(6), cum in terra versaretur, nobis ex tenebris lumen exhibuit, salutem
ex errore, vitam ex mortuis, nec non ingressum in paradisum, ex quo Adam
ejectus fuerat, et in quem idem rursus per latronem ingressus est,
quomadmodum ait Dominus: _Hodie mecum eris in paradiso_ (7), in quem
etiam introivit ipse Paulus. Ascensum quoque in cœlum nobis paravit, quo
præcursor pro nobis intravit Dominicus homo, in quo vivos et mortuos est
judicaturus.

2. Credimus similiter in Spiritum sanctum, qui omnia scrutatur etiam
profunda Dei (8). Dogmatis autem omnibus quæ his contraria fuerint,
anathema dicimus. Neque enim Filio Patrem agnoscimus, qui unius sit
substantiæ, non vero consubstantialis, ut volunt Sabelliani, qui hoc
pacto Filium penitus tollunt. Neque etiam patibile corpus, quod propter
totius mundi salutem gestavit, attribuimus Patri: neque tres hypostases
per seipsas divisas, ut in hominibus pro natura corporum accidit, fas
est in Deo cogitare, ne, ut gentes, deorum multitudinem inducamus; sed
sicut fluvius, qui ex fonte genitus, ab eodem non separatur, quamvis duæ
sint illorum figuræ duove nomina. Siquidem neque Pater est Filius, neque
Filius est Pater; nam Pater, Filii Pater est, et Filius, Patris est
Filius. Ut enim fons non est fluvius, neque fluvius est fons, sed
uterque una et eadem est aqua, quæ ex fonte permanat in fluvium; sic
divinitas ex Patre in Filium absque fluxione et divisione diffunditur.
Hinc dicit Dominus: _Ex Patre exivi et venio_ (9). Apud Patrem autem
semper is est, qui est in sinu Patris: nec unquam sinus Patris Filii
divinitate est exinanitus, namque ait: _Ego eram apud eum componens_
(10). Nec vero sentimus creatum ut factum, aut ex nihilo esse rerum
omnium creatorem Deum, Dei Filium, ex exsistente exsistentem, ex solo
solum, cui ab æternitate ex Patre par gloria et virtus simul ingenita
est: nam qui videt Filium, videt et Patrem (11). Nempe omnia per Filium
creata sunt: at non ipse res est creata, uti his verbis docet Paulus:
_Quia in ipso creata sunt omnia, et ipse est ante omnia_ (12). Non autem
dicit eum ante omnia creatum esse, sed esse ante omnia. Hoc igitur
verbum, creatum esse, de omnibus quidem dicitur: sed esse ante omnia
soli utique Filio congruit.

3. Ille itaque fetus est natura perfectus ex perfecto, ante omnes colles
genitus, hoc est, ante omnem naturam ratione et intelligentia præditam,
quemadmodum alibi Paulus eum vocat _primogenitum omnis creaturæ_ (13).
Verum cum primogenitum dixit, illum non creatum esse, sed fetum esse
Patris significavit. Siquidem alienum est ab ejus divinitate, rem
creatam ipsum dici. Omnia enim a Patre per Filium creata sunt: solus
autem Filius ab æternitate ex Patre genitus est, unde Deus Verbum
primogenitus est omnis creaturæ, immutabilis ex immutabili. Itaque
corpus quod quidem propter nos assumpsit, res creata est, de quo dicit
Jeremias juxta Septuaginta interpretum editionem: _Dominus creavit nobis
in plantationem salutem novam, in qua salute homines circumibunt_ (14).
Interprete autem Aquila: _Creavit Dominus novum in femina_. Creata porro
nobis in plantationem salus nova et non antiqua, nobis et non ante nos,
Jesus est, qui quatenus Salvator, factus est homo, quæ quidem vox,
_Jesus_, aliquando salus, aliquando Salvator redditur. Est autem ex
Salvatore salus, ut ex lumine illuminatio. Itaque nova ex Salvatore
creata salus, ut loquitur Jeremias, nobis salutem novam creavit, vel, ut
vertit Aquila, _Creavit Dominus novum in femina_, id est in Maria. Nihil
enim novum in femina creatum est, nisi Dominicum corpus, quod Maria
virgo absque concubitu peperit, ut ex persona Jesu in Proverbiis
legitur: _Dominus creavit me initium viarum suarum in opera sua_ (15).
Non dicit, ante opera creavit me, ne quis id ad divinitatem Filii
referret.

4. Utrumque ergo illud de re creata dictum, de Jesu secundum corpus
scriptum est. Siquidem principium viarum creatus est Dominicus homo,
quem nobis nostræ salutis procurandæ causa exhibuit. Nam per ipsum
habemus accessum ad Patrem (16): ipse enim est via quæ nos ad Patrem
ducit. Via autem corporeum quiddam est quod oculis cernitur, estque ipse
Dominicus homo. Omnia ergo creavit Verbum Dei, quod ipsum non creatum
est, sed genitum. Namque nulla res creata aliquid æquale vel simile sibi
ipsi potest creare: sed Patris est generare, et artificis creare. Itaque
res facta et creata est corpus, quod propter nos gestavit Dominus, _Quod
gentium nobis est_, ut ait Paulus, _a Deo sapientia et sanctificatio et
justitia et redemptio_ (17); quamvis ante nos atque rem quamlibet
creatam et fuerit et sit Verbum, Patris sapientia [27]. Sanctus autem
Spiritus qui a Patre procedit, semper est in manibus Patris mittentis,
et ferentis Filii, per quem scilicet omnia replevit. Pater igitur qui ex
seipso esse, ut ita loquar, continet, Filium, uti diximus, genuit, non
creavit, non secus ac fluvium ex fonte, germen ex radice, et splendorem
ex luce, quæ individua esse, natura ipsa agnoscit. Per ipsum autem sit
Patri gloria, potestas et majestas ante omnia sæcula, et in omnia sæcula
sæculorum. Amen.
