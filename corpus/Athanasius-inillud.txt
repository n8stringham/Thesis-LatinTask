IN ILLUD:

_Omnia mihi tradita sunt a Patre, et nemo novit quis
sit Filius, nisi Pater, et quis sit Pater, nisi Filius,
et cui voluerit Filius revelare (1)_

1. Id quoque non intelligentes Arii hæresis secatores
Eusebius ejusque gregales, impie in Dominum agunt. Si
quidem illi hac voce _omnia_ rerum creatarum dominatum
comprehendentes, ad hunc modum argumentantur: Si omnia
ei tradita sunt, fuit ergo aliquando tempus, cum illa
non habuerit. Quod si aliquando non habuit, non est ex
Patre. Nam si ex Patre esset, illa profecto semper
habuisset, quippe qui esset ex Patre, nec proinde ea
accipere illi fuisset necesse. Verum inde etiam
facilius eorum insipientiam convincere licebit. Nec
enim rerum creatarum sive factarum dominatum et
principatum denotat vox illa, sed quemdam
dispensationis sensum includit. Si enim cum verba illa
protulit, omnia tunc ei sunt tradita, manifestum est
Verbi inutilem fuisse creationem, antequam ea
acciperet. Quod si ita est, qui verum potest esse, quod
de illo dicitur: _Omnia in ipso constant_ (2)? si vero
tunc cum fiebant res creatæ, omnes illi traditas fuisse
dicatur, id sane non necesse fuit, siquidem omnia per
ipsum facta sunt; ac proinde supervacaneum fuit illa
Domino tradi, quorum ipse erat opifex. Nam vere rerum,
quæ fiebant, Dominus erat cum eas ipse faceret. Quod si
illas postquam factæ sunt traditas ei esse contendant,
vide quam id sit absurdum. Si enim illi traditæ sunt,
eoque accipiente recessit Pater, periculum sane est ne
in quorumdam fabulas incidamus, ut scilicet putemus
Patrem, postquam omnia Verbo tradidit, ab iisdem ipsum
discessisse. Vel si habente Filio, habet quoque Pater,
non dicendum erat, _Tradita sunt_: sed quod Filium
socium assumpsit, uti Paulus Silvanum. Verum hoc etiam
magis absurdum est, nec enim ulla re indiget Deus, nec
inopiæ causa Filium socium sibi et adjutorem adjunxit:
sed quia Pater Verbi est, omnia per ipsum facit; neque
illi res creatas tradit, sed per ipsum et in ipso rebus
creatis providet, ita ut nec passerculus sine Patre
cadat super terram (3), nec fenum sine Deo vestiatur
(4), et Patre operante Filius quoque usque modo
operetur (5). Vana itaque et futilis est impiorum
interpretatio. Nec enim verba de quibus agitur, perinde
ut ipsi explicant, debent intelligi, sed humanam Verbi
dispensationem significant.

2. Postea enim quam peccavit et cecidit homo, eoque
cadente omnia sunt perturbata, mors ab Adam usque ad
Moysem invaluit (6), maledicta est terra, inferi aperti
sunt, clausus est paradisus, cœli infensi nobis sunt
facti, ac denique corruptus est homo et jumentis
similis effectus est (7), quæ quidem diabolo causa
fuit, cur nobis deinceps insultaret. Tunc ergo benignus
Deus hominem ad sui imaginem creatum perire nolens
dixit: _Quem mittam, et quis ibit?_ Cunctis autem
tacentibus dixit Filius: _Ecce ego, mitte me_ (8). Tum
Pater, _vade_ dicens, hominem Filio tradidit, ut
scilicet ipse caro fieret, et assumptam carnem totam
penitus renovaret. Illi, inquam, homo traditus est
tanquam medico, ut morsum quem ipsi serpens inflixerat,
curaret: tanquam vitæ, ut mortuum excitaret: tanquam
luci, ut ejus tenebras illuminaret: tanquam rationi, ut
ejusdem rationem restitueret. Ut igitur cuncta ei sunt
tradita et factus est homo, omnia statim emendata et
perfecta sunt. Terra pro maledictione benedictionem
accepit, latroni reseratus est paradisus, inferi
tremuerunt, et his qui mortui erant excitatis, aperta
sunt monumenta; denique portæ cœli elevatæ sunt (9), ut
ille qui est ex Edom adveniret (10). Certe ipse
Salvator explicans quonam modo omnia sibi tradita
fuerint, mox, ut apud Matthæum legitur, subjecit:
_Venite ad me omnes qui laboratis et onerati estis, et
ego reficiam vos_ (11): mihi enim traditi estis, ut
labore defessos reficiam et mortuos revocem ad vitam.
Cui et illud concinit quod habet Joannes: _Pater
diligit Filium, et omnia dedit in manu ejus_ (12).
Dedit enim ut quemadmodum omnia per ipsum facta sunt,
sic in ipso omnia possent instaurari. Siquidem non
idcirco omnia ei tradita sunt, ut ex paupere dives
fieret, neque omnia accepit, ut potestam quam non
habebat acciperet, absit! sed potius ut omnia, tanquam
Salvator, instauraret. Nempe decebat creationis quidem
exordium _per ipsum_ fieri (13), ut res exsisterent:
earum autem instaurationem, _in ipso_ (14); quæ sane
verba inter se differunt. Nam initio quidem omnia per
ipsum facta sunt ut essent: postea vero, ubi omnia
defecerunt, Verbum caro factum est, quam scilicet
induit, ut in ipso omnia reficerentur. Siquidem ipse
patiendo nos recreavit, esuriendo nutrivit, et ad
inferos descendendo sursum extulit. Tunc ergo cum omnia
fieret, jubentis fiebant imperio, ut hæc verba
indicant, _producant, fiat_ (15). At in rerum
instauratione omnia ei tradi decuit, ut ipse homo
fieret, et omnia in eo renovarentur; homo enim quatenus
in illo erat, vivificabatur. Nam Verbum ideo se homini
conjunxit, ut nihil amplius contra hominem valeret
maledictio. Hinc qui psalmo septuagesimo primo, Deo pro
humano genere supplicant, hæc aiunt: _Deus, judicium
tuum regi da_ (16), ut et judicium mortis contra nos
prolatum Filio detur et ipse pro nobis moriens, illud
in seipso deleat. Hoc enim ipse significans, in
octogesimo septimo psalmo ait: _Super me confirmatus
est furor tuus_ (17). Siquidem ipse furorem portavit,
quo Deus in nos inflammatus erat, ut et in psalmo
centesimo tricesimo septimo dicit: _Dominus retribuet
pro me_ (18).

3. Itaque eo sensu omnia Salvatori tradita esse licet
intelligere, quæ si rursus explicare opus sit, vere ea
quæ non habebat, ipsi sunt tradita. Nec enim antea homo
erat, sed homo ipse factus est, ut hominem salvum
faceret. Nec in principio Verbum in carne erat, sed
postea caro factum est, in qua Dei in nos inimicitias,
juxta Apostolum, reconciliavit, et legem mandatorum
decretis evacuavit, ut duos conderet in unum novum
hominem, faciens pacem, et ambos Patri in uno corpore
reconciliaret (19). Quæ igitur Pater habet, hæc quoque
ad Filium pertinent, ut ipse apud Joannem testatur:
_Omnia quæcunque habet Pater, mea sunt_ (20): quæ
quidem apposite admodum sunt dicta. Namque cum factus
est quod antea non erat, tunc illi quidem omnia sunt
tradita: cum autem suam cum Patre unitatem indicat, non
obscure sed aperte ait: _Omnia quæcunque habet Pater,
mea sunt_. Quæ quam accurate sint dicta paulum
perpendere nec non admirari operæ pretium fuerit. Non
enim dixit: _Omnia quæcunque habet Pater_, mihi dedit,
ne videretur ea aliquando non habuisse: sed _mea sunt_.
Nam ut illa sunt in potestate Patris, ita et in Filii.
Quid autem habeat Pater, necesse est rursus perquirere.
Nam si his verbis rerum creationem significat: nihil
ergo habuit ante creationem, et quidquid habet, accepit
a creatione. Verum absit ut ita intelligamus. Siquidem
ut ante creationem ipse exsistit, ita et quæcunque
habet, ante creationem habet, quæ eadem Filii quoque
esse credimus. Si enim in Patre est Filius: omnia
igitur quæcunque habet Pater, Filii quoque sunt. Certe
hoc dictum pervicaciam et improbitatem evertit
hæreticorum, quorum nempe hæc sunt verba: «Si omnia
Filio tradita sunt: igitur Pater, eorum, quæ Filio
tradidit, potestate cessit, quippe qui Filium in sui
locum constituerit. _Etenim neminem Pater judicat, sed
omne judicium dedit Filio_ (21).» Verum obstruantur ora
loquentium iniqua (22). Nec enim omnium dominatu
spoliatus est Pater, quia omne judicium dedit Filio:
neque quod dictum est omnia Filio tradita esse a Patre,
ipsum idcirco non omnibus præsidere putandum est.
Obstruantur, inquam, illorum ora, qui unigenitum Dei
Filium, qui quidem ex natura individuus est, audent
dividere: quanquam insani verbis tantum dividant.
Nimirum impii non intelligunt lucem solis a sole
nunquam posse separari, sed semper naturaliter in sole
esse. Liceat enim tenui vulgarium rerum imagine id quod
intelligimus exprimere, quandoquidem nimiæ temeritatis
esset naturam, quam nemo cogitatione potest
comprehendere, curiosius perscrutari.

4. Quemadmodum ergo lux solis, quæ universum orbem
illuminat, sine sole lucere intelligi non potest ab his
nempe qui sana sunt mente, quia lux solis, ejusdem
naturæ unita est: ac proinde si lux ipsa diceret:
Accepi a sole ut omnia illuminarem, meoque calore
augerem et roborarem: nemo adeo stultus esset ut solem
a natura quæ ex ipso exoritur, quæ nimirum lux ipsa
est, his verbis separari arbitraretur: ita similiter
divinam Verbi substantiam suo Patri ex natura unitam
esse vera pietas jubet intelligere, uti ex hoc ipso
loco quem modo tractamus clarissimum est. Siquidem hæc
Salvatoris verba, _Omnia quæcunque habet Pater, mea
sunt_, eum cum Patre semper esse significant. Nam hæ
quidem voces, _quæcunque habet_, Patris dominatum
ostendunt: istæ vero, _mea sunt_, individuam utriusque
unionem indicant. Necesse est igitur nos intelligere
æternitatem et immortalitatem in Patre esse: esse,
inquam, non tanquam aliena, sed in ipso et in Filio
velut in fonte residere. Cum ergo de Filio cogitare
volueris, disce prius quænam sint in Patre, eaque in
Filio etiam esse credere ne dubites. Itaque si Pater
res est creata vel facta, hæc quoque Filio ascribe. Si
item de Patre licet dicere, fuit aliquando tempus cum
non esset, vel est ex nihilo: id etiam de Filio
dicatur. Sin autem hæc in Patre esse absque impietate
dici non potest, ea quoque Filio affingere impium sane
fuerit. Quæ enim Patris sunt, hæc et ad Filium
pertinent. Nam qui Filium honorat, Patrem qui eum misit
honorat: et qui Filium recipit, Patrem cum eodem
recipit (23). Siquidem qui videt Filium, videt et
Patrem (24). Quocirca ut Pater non est res creata, ita
nec Filius; atque ut de illo dici nequit, fuit
aliquando, cum non esset, vel est ex nihilo; sic nec ea
de Filio dicere convenit. Sed potius ut in Patre est
æternitas et immortalitas, ut idem semper est, nec res
est creata; sic eadem de Filio sentire necesse est.
Nam, uti scriptum est: _Sicut Pater habet vitam in
semetipso, sic dedit et Filio habere vitam in
semetipso_ (25). Porro verbo, _dedit_, usus est
Christus, ut dantem Patrem ostenderet. Ut autem in
Patre est vita, ita et in Filio vitam esse dixit, quo
individuam utriusque naturam et æternitatem indicaret.
Hinc enim caute dixit, _Omnia quæcunque habet Pater_,
ut hic Patrem nominans, idem ipse non esse Pater
crederetur. Namque non dixit, Ego sum Pater, sed,
_Quæcunque habet Pater_.

5. Equidem ipse unigenitus Dei Filius, o Ariani, pater
quoque a Patre appelletur, sed non eo sensu quem vos
errantes forte suspicamini: at pater futuri sæculi
dicitur. Necesse est enim vestras omnes falsas
suspiciones præcidere. En igitur prophetæ verba:
_Genitus est nobis Filius et datus est nobis, cujus
imperium super humerum ejus, et vocatur nomen ejus,
magni consilii Angelus, Deus fortis, potestatem habens,
Pater futuri sæculi_ (26). Pater ergo futuri sæculi est
unigenitus Dei Filius ut et Deus fortis et summa
potestate præditus: atque dilucide ostensum est omnia
quæcunque Pater habet Filii quoque esse; quemadmodum
Pater vitam impertit, ita et Filium quibus voluerit
vitam tribuere. Nam, ut Scriptura præmonet, _Mortui
audient vocem Filii et vivent_ (27). Una quoque Patris
et Filii est voluntas ac sententia, quia unam et
individuam habent naturam. Frustra igitur seipsos
excruciant Ariani, dum hæc nostri Servatoris verba
minime intelligunt, _Omnia quæcunque habet Pater, mea
sunt_. Siquidem ex his quoque penitus evertitur insanus
Sabellii error, et invicte coarguitur hodiernorum
Judæorum insipientia. Hinc enim vitam in semetipso
habens Unigenitus, quemadmodum Pater habet, solus novit
quis sit Pater, utpote cum ipse sit in Patre, et Patrem
habeat in seipso. Namque imago est, atque adeo omnia
quæ Patris sunt, in ipso quoque sunt sicut in imagine.
Etenim sigillum est eamdem formam referens, et Patrem
in seipso repræsentans, Verbum vivens et verum, virtus,
sapientia, sanctificatio et redemptio nostra. _In ipso
enim vivimus, et movemur, et sumus_ (28). Et: _Nemo
cognoscit quis sit Pater, nisi Filius; et quis sit
Filius, nisi Pater_ (29).

6. Quid igitur impii his de rebus, quas scrutari nefas
est, effutire non verentur; illi, inquam, qui et
homines sunt, nec vel ipsam rerum terrestrium naturam
possunt evolvere? Imo, quæ vel ipsos spectant, ipsi
explicent nobis, num videlicet suam ipsorum naturam
percipere queant? Temerarii certe illi nimiumque
confidentes, qui divinæ majestatis gloriam absque ullo
tremore scrutantur, in quam angeli cum natura tum
ordine ipsis adeo superiores desiderant prospicere
(30). Quid enim Deo propinquius quam cherubim et
seraphim? et tamen non audent aspicere vel pedibus
stare, imo non nuda sed obtecta veluti facie divinas
laudes labiis nunquam deficientibus celebrant, nihil
aliud quam divinæ et inexplicabilis naturæ gloriam
triplici sanctitatis titulo prædicantes. Nec vero ullus
e sanctis prophetis, qui hujusmodi visione maxime sunt
digni habiti, nobis renuntiavit illos magna voce usos
esse cum _sanctus_ prima vice proferrent; minus clara,
secunda vice; submissa denique, tertia vice: deindeque
prima sanctitate Dominum significari, secunda
subjectionem indicari, tertia demum inferiorem
designari ordinem. Verum apage hominum Deo invisorum
insaniam. Nam laudanda colendaque et adoranda Trinitas,
una et individua est, nec ullam figurant habet, sed
absque confusione conjungitur, quemadmodum ejusdem
unitas distinguitur absque divisione. Nimirum veneranda
illa animalia, trina ista _Sanctus, sanctus, sanctus_
iteratione tres perfectas denotant hypostases;
quemadmodum cum semel vocem _Dominus_ proferunt, unam
indicant substantiam. Qui ergo unigenitum Dei Filium
minorem faciunt, hi ipsum Deum suis blasphemiis
lacessunt, quippe qui prave de ejus perfectione
sentiant, eumque imperfectum arguant: seipsos autem
gravissimi profecto supplicii reos constituunt.
Quisquis enim blasphemiam in quamlibet hypostasim
audebit proferre, is veniam neque in hoc sæculo neque
in futuro poterit obtinere. Verum potest Deus oculos
cordis ipsorum aperire ad solem justitiæ perspiciendum,
ut illo cognito, eumdem, quem olim repudiabant,
constanti animi pietate nobiscum laudent, quoniam
ipsius est imperium, Patris videlicet et Filii et
Spiritus sancti, nunc et in sæcula. Amen.