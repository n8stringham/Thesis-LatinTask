M. TULLII CICERONIS

ACADEMICORUM POSTERIORUM

LIBER PRIMUS.

       *       *       *       *       *

I. 1. In Cumano nuper cum mecum Atticus noster esset, nuntiatum est nobis a
M. Varrone, venisse eum Roma pridie vesperi et, nisi de via fessus esset,
continuo ad nos venturum fuisse. Quod cum audissemus, nullam moram
interponendam putavimus quin videremus hominem nobiscum et studiis isdem et
vetustate amicitiae coniunctum. Itaque confestim ad eum ire perreximus,
paulumque cum _ab_ eius villa abessemus, ipsum ad nos venientem vidimus:
atque ilium complexi, ut mos amicorum est, satis eum longo intervallo ad
suam villam reduximus. 2. Hic pauca primo, atque ea percontantibus nobis,
ecquid forte Roma novi, Atticus: Omitte ista, quae nec percontari nec
audire sine molestia possumus, quaeso, inquit, et quaere potius ecquid ipse
novi. Silent enim diutius Musae Varronis quam solebant, nec tamen istum
cessare, sed celare quae scribat existimo. Minime vero, inquit ille:
intemperantis enim arbitror esse scribere quod occultari velit: sed habeo
opus magnum in manibus, idque iam pridem: ad hunc enim ipsum--me autem
dicebat--quaedam institui, quae et sunt magna sane et limantur a me
politius. 3. Et ego: Ista quidem, inquam, Varro, iam diu exspectans, non
audeo tamen flagitare: audivi enim e Libone nostro, cuius nosti
studium--nihil enim eius modi celare possumus--non te ea intermittere, sed
accuratius tractare nec de manibus umquam deponere. Illud autem mihi ante
hoc tempus numquam in mentem venit a te requirere: sed nunc, postea quam
sum ingressus res eas, quas tecum simul didici, mandare monumentis
philosophiamque veterem illam a Socrate ortam Latinis litteris illustrare,
quaero quid sit cur, cum multa scribas, genus hoc praetermittas, praesertim
cum et ipse in eo excellas et id studium totaque ea res longe ceteris et
studiis et artibus antecedat.

II. 4. Tum ille: Rem a me saepe deliberatam et multum agitatam requiris.
Itaque non haesitans respondebo, sed ea dicam, quae mihi sunt in promptu,
quod ista ipsa de re multum, ut dixi, et diu cogitavi. Nam cum philosophiam
viderem diligentissime Graecis litteris explicatam, existimavi, si qui de
nostris eius studio tenerentur, si essent Graecis doctrinis eruditi, Graeca
potius quam nostra lecturos: sin a Graecorum artibus et disciplinis
abhorrerent, ne haec quidem curaturos, quae sine eruditione Graeca
intellegi non possunt: itaque ea nolui scribere, quae nec indocti
intellegere possent nec docti legere curarent. 5. Vides autem--eadem enim
ipse didicisti--non posse nos Amafinii aut Rabirii similis esse, qui nulla
arte adhibita de rebus ante oculos positis volgari sermone disputant, nihil
definiunt, nihil partiuntur, nihil apta interrogatione concludunt, nullam
denique artem esse nec dicendi nec disserendi putant. Nos autem praeceptis
dialecticorum et oratorum etiam, quoniam utramque vim virtutem esse nostri
putant, sic parentes, ut legibus, verbis quoque novis cogimur uti, quae
docti, ut dixi, a Graecis petere malent, indocti ne a nobis quidem
accipient, ut frustra omnis suscipiatur _labor_. 6. Iam vero physica, si
Epicurum, id est, si Democritum probarem, possem scribere ita plane, ut
Amafinius. Quid est enim magnum, cum causas rerum efficientium sustuleris,
de corpusculorum--ita enim appellat atomos--concursione fortuita loqui?
Nostra tu physica nosti, quae cum contineantur ex effectione et ex materia
ea, quam fingit et format effectio, adhibenda etiam geometria est, quam
quibusnam quisquam enuntiare verbis aut quem ad intellegendum poterit
adducere? _Quid_, haec ipsa de vita et moribus, et de expetendis
fugiendisque rebus? Illi enim simpliciter pecudis et hominis idem bonum
esse censent: apud nostros autem non ignoras quae sit et quanta subtilitas.
7. Sive enim Zenonem sequare, magnum est efficere ut quis intelligat quid
sit illud verum et simplex bonum, quod non possit ab honestate seiungi:
quod bonum quale sit negat omnino Epicurus sine voluptatibus sensum
moventibus ne suspicari _quidem_. Si vero Academiam veterem persequamur,
quam nos, ut scis, probamus, quam erit illa acute explicanda nobis! quam
argute, quam obscure etiam contra Stoicos disserendum! Totum igitur illud
philosophiae studium mihi quidem ipse sumo et ad vitae constantiam quantum
possum et ad delectationem animi, nec ullum arbitror, ut apud Platonem est,
maius aut melius a dis datum munus homini. 8. Sed meos amicos, in quibus
est studium, in Graeciam mitto, id est, ad Graecos ire iubeo, ut ea a
fontibus potius hauriant quam rivulos consectentur. Quae autem nemo adhuc
docuerat nec erat unde studiosi scire possent, ea, quantum potui--nihil
enim magno opere meorum miror--feci ut essent nota nostris. A Graecis enim
peti non poterant ac post L. Aelii nostri occasum ne a Latinis quidem. Et
tamen in illis veteribus nostris, quae Menippum imitati, non interpretati,
quadam hilaritate conspersimus, multa admixta ex intima philosophia, multa
dicta dialectice †quae quo facilius minus docti intelligerent, iucunditate
quadam ad legendum invitati, in laudationibus, in his ipsis antiquitatum
prooemiis †philosophe scribere voluimus, si modo consecuti sumus.

III. 9. Tum, ego. Sunt, inquam, ista, Varro. Nam nos in nostra urbe
peregrinantis errantisque tamquam hospites tui libri quasi domum
deduxerunt, ut possemus aliquando qui et ubi essemus agnoscere. Tu aetatem
patriae, tu descriptiones temporum, tu sacrorum iura, tu sacerdotum, tu
domesticam, tu bellicam disciplinam, tu sedem regionum locorum, tu omnium
divinarum humanarumque rerum nomina, genera, officia, causas aperuisti,
plurimumque poetis nostris omninoque Latinis et litteris luminis et verbis
attulisti, atque ipse varium et elegans omni fere numero poema fecisti
philosophiamque multis locis incohasti, ad impellendum satis, ad edocendum
parum. 10. Causam autem probabilem tu quidem adfers; aut enim Graeca legere
malent qui erunt eruditi aut ne haec quidem qui illa nesciunt. Sed da mihi
nunc: satisne probas? Immo vero et haec qui illa non poterunt et qui Graeca
poterunt non contemnent sua. Quid enim causae est cur poetas Latinos
Graecis litteris eruditi legant, philosophos non legant? an quia delectat
Ennius, Pacuvius, Attius, multi alii, qui non verba, sed vim Graecorum
expresserunt poetarum? Quanto magis philosophi delectabunt, si, ut illi
Aeschylum, Sophoclem, Euripidem, sic hi Platonem imitentur, Aristotelem,
Theophrastum? Oratores quidem laudari video, si qui e nostris Hyperidem
sint aut Demosthenem imitati. 11. Ego autem--dicam enim, ut res est--dum me
ambitio, dum honores, dum causae, dum rei publicae non solum cura, sed
quaedam etiam procuratio multis officiis implicatum et constrictum tenebat,
haec inclusa habebam et, ne obsolescerent, renovabam, cum licebat, legendo.
Nunc vero et fortunae gravissimo percussus volnere et administratione rei
publicae liberatus, doloris medicinam a philosophia peto et otii
oblectationem hanc honestissimam iudico. Aut enim huic aetati hoc maxime
aptum est aut iis rebus, si quas dignas laude gessimus, hoc in primis
consentaneum aut etiam ad nostros civis erudiendos nihil utilius aut, si
haec ita non sunt, nihil aliud video quod agere possimus. 12. Brutus quidem
noster, excellens omni genere laudis, sic philosophiam Latinis litteris
persequitur, nihil ut iisdem de rebus Graecia desideret, et eandem quidem
sententiam sequitur quam tu. Nam Aristum Athenis audivit aliquam diu, cuius
tu fratrem Antiochum. Quam ob rem da, quaeso, te huic etiam generi
litterarum.

IV. 13. Tum, ille. Istuc quidem considerabo, nec vero sine te. Sed de te
ipso quid est, inquit, quod audio? Quanam, inquam, de re? Relictam a te
veterem illam, inquit, tractari autem novam. Quid? ergo, inquam, Antiocho
id magis licuerit, nostro familiari, remigrare in domum veterem e nova quam
nobis in novam e vetere? certe enim recentissima quaeque sunt correcta et
emendata maxime. Quamquam Antiochi magister Philo, magnus vir, ut tu
existimas ipse, negat in libris, quod coram etiam ex ipso audiebamus, duas
Academias esse erroremque eorum, qui ita putarunt, coarguit. Est, inquit,
ut dicis: sed ignorare te non arbitror, quae contra _ea_ Philonis Antiochus
scripserit. 14. Immo vero et ista et totam veterem Academiam, a qua absum
iam diu, renovari a te, nisi molestum est, velim, et simul, adsidamus,
inquam, si videtur. Sane istud quidem, inquit: sum enim admodum infirmus.
Sed videamus idemne Attico placeat fieri a me, quod te velle video. Mihi
vero, ille: quid est enim quod malim quam ex Antiocho iam pridem audita
recordari? et simul videre satisne ea commode dici possit Latine? Quae cum
essent dicta, in conspectu consedimus [omnes].

15. Tum Varro ita exorsus est: Socrates mihi videtur, id quod constat inter
omnis, primus a rebus occultis et ab ipsa natura involutis, in quibus omnes
ante eum philosophi occupati fuerunt, avocavisse philosophiam et ad vitam
communem adduxisse, ut de virtutibus et vitiis omninoque de bonis rebus et
malis quaereret, caelestia autem vel procul esse a nostra cognitione
censeret vel, si maxime cognita essent, nihil tamen ad bene vivendum
_valere_. 16. Hic in omnibus fere sermonibus, qui ab iis qui illum
audierunt perscripti varie _et_ copiose sunt, ita disputat ut nihil
adfirmet ipse, refellat alios: nihil se scire dicat nisi id ipsum, eoque
praestare ceteris, quod illi quae nesciant scire se putent, ipse se nihil
scire, id unum sciat, ob eamque rem se arbitrari ab Apolline omnium
sapientissimum esse dictum, quod haec esset una omnis sapientia non
arbitrari sese scire quod nesciat. Quae cum diceret constanter et in ea
sententia permaneret, omnis eius oratio tamen in virtute laudanda et in
hominibus ad virtutis studium cohortandis consumebatur, ut e Socraticorum
libris, maximeque Platonis, intellegi potest. 17. Platonis autem
auctoritate, qui varius et multiplex et copiosus fuit, una et consentiens
duobus vocabulis philosophiae forma instituta est, Academicorum et
Peripateticorum: qui rebus congruentes nominibus differebant. Nam cum
Speusippum, sororis filium, Plato philosophiae quasi heredem reliquisset,
duos autem praestantissimo studio atque doctrina, Xenocratem Chalcedonium
et Aristotelem Stagiritem, qui erant cum Aristotele, Peripatetici dicti
sunt, quia disputabant inambulantes in Lycio, illi autem, qui Platonis
instituto in Academia, quod est alterum gymnasium, coetus erant et sermones
habere soliti, e loci vocabulo nomen habuerunt. Sed utrique Platonis
ubertate completi certam quandam disciplinae formulam composuerunt et eam
quidem plenam ac refertam, illam autem Socraticam dubitationem de omnibus
rebus et nulla adfirmatione adhibita consuetudinem disserendi reliquerunt.
Ita facta est, quod minime Socrates probabat, ars quaedam philosophiae et
rerum ordo et descriptio disciplinae. 18. Quae quidem erat primo duobus, ut
dixi, nominibus una: nihil enim inter Peripateticos et illam veterem
Academiam differebat. Abundantia quadam ingeni praestabat, ut mihi quidem
videtur, Aristoteles, sed idem fons erat utrisque et eadem rerum
expetendarum fugiendarumque partitio.

V. Sed quid ago? inquit, aut sumne sanus, qui haec vos doceo? nam etsi non
sus Minervam, ut aiunt, tamen inepte quisquis Minervam docet. Tum Atticus:
Tu vero, inquit, perge, Varro: valde enim amo nostra atque nostros, meque
ista delectant, cum Latine dicuntur, et isto modo. Quid me, inquam, putas,
qui philosophiam iam professus sim populo nostro exhibiturum? Pergamus
igitur, inquit, quoniam placet. 19. Fuit ergo iam accepta a Platone
philosophandi ratio triplex: una de vita et moribus, altera de natura et
rebus occultis, tertia de disserendo et quid verum sit, quid falsum, quid
rectum in oratione pravumve, quid consentiens, quid repugnans iudicando. Ac
primum partem illam bene vivendi a natura petebant eique parendum esse
dicebant, neque ulla alia in re nisi in natura quaerendum esse illud summum
bonum quo omnia referrentur, constituebantque extremum esse rerum
expetendarum et finem bonorum adeptum esse omnia e natura et animo et
corpore et vita. Corporis autem alia ponebant esse in toto, alia in
partibus: valetudinem, viris pulchritudinem in toto, in partibus autem
sensus integros et praestantiam aliquam partium singularum, ut in pedibus
celeritatem, vim in manibus, claritatem in voce, in lingua etiam explanatam
vocum impressionem: 20. animi autem, quae essent ad comprehendendam
ingeniis virtutem idonea, eaque ab iis in naturam et mores dividebantur.
Naturae celeritatem ad discendum et memoriam dabant: quorum utrumque mentis
esset proprium et ingeni. Morum autem putabant studia esse et quasi
consuetudinem: quam partim exercitationis adsiduitate, partim ratione
formabant, in quibus erat philosophia ipsa. In qua quod incohatum est neque
absolutum, progressio quaedam ad virtutem appellatur: quod autem absolutum,
id est virtus, quasi perfectio naturae omniumque rerum, quas in animis
ponunt, una res optima. Ergo haec animorum. 21. Vitae autem--id enim erat
tertium--adiuncta esse dicebant, quae ad virtutis usum valerent. Nam virtus
animi bonis et corporis cernitur, et _in_ quibusdam quae non tam naturae
quam beatae vitae adiuncta sunt. Hominem esse censebant quasi partem
quandam civitatis et universi generis humani, eumque esse coniunctum cum
hominibus humana quadam societate. Ac de summo quidem atque naturali bono
sic agunt: cetera autem pertinere ad id putant aut adaugendum aut tuendum,
ut divitias, ut opes, ut gloriam, ut gratiam. Ita tripartita ab iis
inducitur ratio bonorum.

VI. 22. Atque haec illa sunt tria genera, quae putant plerique
Peripateticos dicere. Id quidem non falso: est enim haec partitio illorum:
illud imprudenter, si alios esse Academicos, qui tum appellarentur, alios
Peripateticos arbitrantur. Communis haec ratio et utrisque hic bonorum
finis videbatur, adipisci quae essent prima natura quaeque ipsa per sese
expetenda, aut omnia aut maxima. Ea sunt autem maxima, quae in ipso animo
atque in ipsa virtute versantur. Itaque omnis illa antiqua philosophia
sensit in una virtute esse positam beatam vitam, nec tamen beatissimam,
nisi adiungerentur et corporis et cetera, quae supra dicta sunt, ad
virtutis usum idonea. 23. Ex hac descriptione agendi quoque aliquid in vita
et officii ipsius initium reperiebatur: quod erat in conservatione earum
rerum, quas natura praescriberet. Hinc gignebatur fuga desidiae
voluptatumque contemptio: ex quo laborum dolorumque susceptio multorum
magnorumque recti honestique causa et earum rerum, quae erant congruentes
cum descriptione naturae, unde et amicitia exsistebat et iustitia atque
aequitas: eaeque voluptatibus et multis vitae commodis anteponebantur. Haec
quidem fuit apud eos morum institutio et eius partis, quam primam posui,
forma atque descriptio.

24. De natura autem--id enim sequebatur--ita dicebant, ut eam dividerent in
res duas, ut altera esset efficiens, altera autem quasi huic se praebens,
ea quae efficeretur aliquid. In eo, quod efficeret, vim esse censebant, in
eo autem, quod efficeretur, materiam quandam: in utroque tamen utrumque:
neque enim materiam ipsam cohaerere potuisse, si nulla vi contineretur,
neque vim sine aliqua materia. Nihil est enim quod non alicubi esse
cogatur. Sed quod ex utroque, id iam corpus et quasi qualitatem quandam
nominabant: dabitis enim profecto, ut in rebus inusitatis, quod Graeci ipsi
faciunt, a quibus haec iam diu tractantur, utamur verbis interdum
inauditis.

VII. 25. Nos vero, inquit Atticus: quin etiam Graecis licebit utare, cum
voles, si te Latina forte deficient. Bene sane facis: sed enitar ut Latine
loquar, nisi in huiusce modi verbis, ut philosophiam aut rhetoricam aut
physicam aut dialecticam appellem, quibus, ut aliis multis, consuetudo iam
utitur pro Latinis. Qualitates igitur appellavi, quas ποιοτητας Graeci
vocant, quod ipsum apud Graecos non est vulgi verbum, sed philosophorum,
atque id in multis. Dialecticorum vero verba nulla sunt publica: suis
utuntur. Et id quidem commune omnium fere est artium. Aut enim nova sunt
rerum novarum facienda nomina aut ex aliis transferenda. Quod si Graeci
faciunt, qui in his rebus tot iam saecula versantur, quanto id magis nobis
concedendum est, qui haec nunc primum tractare conamur? 26. Tu vero,
inquam, Varro, bene etiam meriturus mihi videris de tuis civibus, si eos
non modo copia rerum auxeris, uti fecisti, sed etiam verborum. Audebimus
ergo, inquit, novis verbis uti te auctore, si necesse erit. Earum igitur
qualitatum sunt aliae principes, aliae ex his ortae. Principes sunt unius
modi et simplices: ex his autem ortae variae sunt et quasi multiformes.
Itaque aër--utimur enim pro Latino--et ignis et aqua et terra prima sunt:
ex his autem ortae animantium formae earumque rerum, quae gignuntur e
terra. Ergo illa initia et, ut e Graeco vertam, elementa dicuntur: e quibus
aër et ignis movendi vim habent et efficiendi, reliquae partes accipiendi
et quasi patiendi, aquam dico et terram. Quintum genus, e quo essent astra
mentesque, singulare eorumque quattuor, quae supra dixi, dissimile
Aristoteles quoddam esse rebatur. 27. Sed subiectam putant omnibus sine
ulla specie atque carentem omni illa qualitate--faciamus enim tractando
usitatius hoc verbum et tritius--materiam quandam, ex qua omnia expressa
atque efficta sint: quae tota omnia accipere possit omnibusque modis mutari
atque ex omni parte, eoque etiam interire non in nihilum, sed in suas
partis, quae infinite secari ac dividi possint, cum sit nihil omnino in
rerum natura minimum quod dividi nequeat: quae autem moveantur, omnia
intervallis moveri, quae intervalla item infinite dividi possint. 28. Et
cum ita moveatur illa vis, quam qualitatem esse diximus, et cum sic ultro
citroque versetur, materiam ipsam totam penitus commutari putant et illa
effici, quae appellant qualia, e quibus in omni natura cohaerente et
continuata cum omnibus suis partibus effectum esse mundum, extra quem nulla
pars materiae sit nullumque corpus, partis autem esse mundi omnia, quae
insint in eo, quae natura sentiente teneantur, in qua ratio perfecta insit,
quae sit eadem sempiterna: nihil enim valentius esse a quo intereat: 29.
quam vim animum esse dicunt mundi eandemque esse mentem sapientiamque
perfectam, quem deum appellant, omniumque rerum, quae sunt ei subiectae,
quasi prudentiam quandam, procurantem caelestia maxime, deinde in terris
ea, quae pertinent ad homines: quam interdum eandem necessitatem appellant,
quia nihil aliter possit atque ab ea constitutum sit, inter quasi fatalem
et immutabilem continuationem ordinis sempiterni: non numquam eandem
fortunam, quod efficiat multa improvisa ac necopinata nobis propter
obscuritatem ignorationemque causarum.

VIII. 30. Tertia deinde philosophiae pars, quae erat in ratione et in
disserendo, sic tractabatur ab utrisque. Quamquam oriretur a sensibus,
tamen non esse iudicium veritatis in sensibus. Mentem volebant rerum esse
iudicem: solam censebant idoneam cui crederetur, quia sola cerneret id,
quod semper esset simplex et unius modi et tale quale esset. Hanc illi
ιδεαν appellabant, iam a Platone ita nominatam, nos recte speciem possumus
dicere. 31. Sensus autem omnis hebetes et tardos esse arbitrabantur, nec
percipere ullo modo res eas, quae subiectae sensibus viderentur, quae
essent aut ita parvae, ut sub sensum cadere non possent, aut ita mobiles et
concitatae, ut nihil umquam unum esset constans, ne idem quidem, quia
continenter laberentur et fluerent omnia. Itaque hanc omnem partem rerum
opinabilem appellabant. 32. Scientiam autem nusquam esse censebant nisi in
animi notionibus atque rationibus: qua de causa definitiones rerum
probabant, et has ad omnia, de quibus disceptabatur, adhibebant. Verborum
etiam explicatio probabatur, id est, qua de causa quaeque essent ita
nominata, quam ετυμολογιαν appellabant: post argumentis et quasi rerum
notis ducibus utebantur ad probandum et ad concludendum id, quod explanari
volebant: itaque tradebatur omnis dialecticae disciplina, id est, orationis
ratione conclusae. Huic quasi ex altera parte oratoria vis dicendi
adhibebatur, explicatrix orationis perpetuae ad persuadendum accommodatae.
33. Haec erat illis disciplina a Platone tradita: cuius quas acceperim
mutationes, si voltis, exponam. Nos vero volumus, inquam, ut pro Attico
etiam respondeam.

IX. Et recte, inquit, respondes: praeclare enim explicatur Peripateticorum
et Academiae veteris auctoritas. Aristoteles primus species, quas paulo
ante dixi, labefactavit: quas mirifice Plato erat amplexatus, ut in iis
quiddam divinum esse diceret. Theophrastus autem, vir et oratione suavis et
ita moratus, ut prae se probitatem quandam et ingenuitatem ferat,
vehementius etiam fregit quodam modo auctoritatem veteris disciplinae:
spoliavit enim virtutem suo decore imbecillamque reddidit, quod negavit in
ea sola positum esse beate vivere. 34. Nam Strato, eius auditor, quamquam
fuit acri ingenio, tamen ab ea disciplina omnino semovendus est: qui cum
maxime necessariam partem philosophiae, quae posita est in virtute et
moribus, reliquisset totumque se ad investigationem naturae contulisset, in
ea ipsa plurimum dissedit a suis. Speusippus autem et Xenocrates, qui primi
Platonis rationem auctoritatemque susceperant, et post eos Polemo et Crates
unaque Crantor, in Academia congregati, diligenter ea, quae a superioribus
acceperant, tuebantur. Iam Polemonem audiverant adsidue Zeno et Arcesilas.
35. Sed Zeno cum Arcesilam anteiret aetate valdeque subtiliter dissereret
et peracute moveretur, corrigere conatus est disciplinam. Eam quoque, si
videtur, correctionem explicabo, sicut solebat Antiochus. Mihi vero,
inquam, videtur, quod vides idem significare Pomponium.

X. Zeno igitur nullo modo is erat, qui, ut Theophrastus, nervos virtutis
inciderit, sed contra, qui omnia quae ad beatam vitam pertinerent in una
virtute poneret nec quicquam aliud numeraret in bonis, idque appellaret
honestum, quod esset simplex quoddam et solum et unum bonum. 36. Cetera
autem etsi nec bona nec mala essent, tamen alia secundum naturam dicebat,
alia naturae esse contraria. His ipsis alia interiecta et media numerabat.
Quae autem secundum naturam essent, ea sumenda et quadam aestimatione
dignanda docebat, contraque contraria: neutra autem in mediis relinquebat,
in quibus ponebat nihil omnino esse momenti. 37. Sed quae essent sumenda,
ex iis alia pluris esse aestimanda, alia minoris. Quae pluris, ea
praeposita appellabat, reiecta autem quae minoris. Atque ut haec non tam
rebus quam vocabulis commutaverat, sic inter recte factum atque peccatum,
officium et contra officium media locabat quaedam: recte facta sola in
bonis actionibus ponens, prave, id est peccata, in malis: officia autem
servata praetermissaque media putabat, ut dixi. 38. Cumque superiores non
omnem virtutem in ratione esse dicerent, sed quasdam virtutes natura aut
more perfectas, hic omnis in ratione ponebat, cumque illi ea genera
virtutum, quae supra dixi, seiungi posse arbitrarentur, hic nec id ullo
modo fieri posse disserebat nec virtutis usum modo, ut superiores, sed
ipsum habitum per se esse praeclarum, nec tamen virtutem cuiquam adesse
quin ea semper uteretur. Cumque perturbationem animi illi ex homine non
tollerent, naturaque et condolescere et concupiscere et extimescere et
efferri laetitia dicerent, sed eas contraherent in angustumque deducerent,
hic omnibus his quasi morbis voluit carere sapientem. 39. Cumque eas
perturbationes antiqui naturalis esse dicerent et rationis expertis aliaque
in parte animi cupiditatem, alia rationem collocarent, ne his quidem
adsentiebatur. Nam et perturbationes voluntarias esse putabat opinionisque
iudicio suscipi et omnium perturbationum arbitrabatur matrem esse
immoderatam quamdam intemperantiam. Haec fere de moribus.

XI. De naturis autem sic sentiebat, primum, ut quattuor initiis rerum illis
quintam hanc naturam, ex qua superiores sensus et mentem effici rebantur,
non adhiberet. Statuebat enim ignem esse ipsam naturam, quae quidque
gigneret, et mentem atque sensus. Discrepabat etiam ab isdem quod nullo
modo arbitrabatur quicquam effici posse ab ea, quae expers esset corporis,
cuius generis Xenocrates et superiores etiam animum esse dixerant, nec vero
aut quod efficeret aliquid aut quod efficeretur posse esse non corpus. 40.
Plurima autem in illa tertia philosophiae parte mutavit. In qua primum de
sensibus ipsis quaedam dixit nova, quos iunctos esse censuit e quadam quasi
impulsione oblata extrinsecus, quam ille φαντασιαν, nos visum appellemus
licet, et teneamus hoc verbum quidem: erit enim utendum in reliquo sermone
saepius. Sed ad haec, quae visa sunt et quasi accepta sensibus, adsensionem
adiungit animorum, quam esse volt in nobis positam et voluntariam. 41.
Visis non omnibus adiungebat fidem, sed iis solum, quae propriam quandam
haberent declarationem earum rerum, quae viderentur: id autem visum, cum
ipsum per se cerneretur, comprehendibile--feretis hoc? Nos vero, inquit.
Quonam enim modo καταληπτον diceres?--Sed, cum acceptum iam et approbatum
esset, comprehensionem appellabat, similem iis rebus, quae manu
prehenderentur: ex quo etiam nomen hoc duxerat, cum eo verbo antea nemo
tali in re usus esset, plurimisque idem novis verbis--nova enim
dicebat--usus est. Quod autem erat sensu comprehensum, id ipsum sensum
appellabat, et si ita erat comprehensum, ut convelli ratione non posset,
scientiam: sin aliter, inscientiam nominabat: ex qua exsisteret etiam
opinio, quae esset imbecilla et cum falso incognitoque communis. 42. Sed
inter scientiam et inscientiam comprehensionem illam, quam dixi,
collocabat, eamque neque in rectis neque in pravis numerabat, sed soli
credendum esse dicebat. E quo sensibus etiam fidem tribuebat, quod, ut
supra dixi, comprehensio facta sensibus et vera esse illi et fidelis
videbatur, non quod omnia, quae essent in re, comprehenderet, sed quia
nihil quod cadere in eam posset relinqueret quodque natura quasi normam
scientiae et principium sui dedisset, unde postea notiones rerum in animis
imprimerentur, e quibus non principia solum, sed latiores quaedam ad
rationem inveniendam viae reperiuntur. Errorem autem et temeritatem et
ignorantiam et opinationem et suspicionem et uno nomine omnia, quae essent
aliena firmae et constantis adsensionis, a virtute sapientiaque removebat.
Atque in his fere commutatio constitit omnis dissensioque Zenonis a
superioribus.

XII. 43. Quae cum dixisset: Breviter sane minimeque obscure exposita est,
inquam, a te, Varro, et veteris Academiae ratio et Stoicorum: verum esse
[autem] arbitror, ut Antiocho, nostro familiari, placebat, correctionem
veteris Academiae potius quam aliquam novam disciplinam putandam. Tunc
Varro: Tuae sunt nunc partes, inquit, qui ab antiquorum ratione desciscis
et ea, quae ab Arcesila novata sunt, probas, docere quod et qua de causa
discidium factum sit, ut videamus satisne ista sit iusta defectio. 44. Tum
ego: Cum Zenone, inquam, ut accepimus, Arcesilas sibi omne certamen
instituit, non pertinacia aut studio vincendi, ut mihi quidem videtur, sed
earum rerum obscuritate, quae ad confessionem ignorationis adduxerant
Socratem et iam ante Socratem Democritum, Anaxagoram, Empedoclem, omnis
paene veteres: qui nihil cognosci, nihil percipi, nihil sciri posse
dixerunt: angustos sensus, imbecillos animos, brevia curricula vitae et, ut
Democritus, in profundo veritatem esse demersam, opinionibus et institutis
omnia teneri, nihil veritati relinqui, deinceps omnia tenebris circumfusa
esse dixerunt. 45. Itaque Arcesilas negabat esse quicquam quod sciri
posset, ne illud quidem ipsum, quod Socrates sibi reliquisset: sic omnia
latere censebat in occulto: neque esse quicquam quod cerni aut intellegi
posset: quibus de causis nihil oportere neque profiteri neque adfirmare
quemquam neque adsensione approbare, cohibereque semper et ab omni lapsu
continere temeritatem, quae tum esset insignis, cum aut falsa aut incognita
res approbaretur, neque hoc quicquam esse turpius quam cognitioni et
perceptioni adsensionem approbationemque praecurrere. Huic rationi quod
erat consentaneum faciebat, ut contra omnium sententias dicens in eam
plerosque deduceret, ut cum in eadem re paria contrariis in partibus
momenta rationum invenirentur, facilius ab utraque parte adsensio
sustineretur. 46. Hanc Academiam novam appellant, quae mihi vetus videtur,
si quidem Platonem ex illa vetere numeramus, cuius in libris nihil
adfirmatur et in utramque partem multa disseruntur, de omnibus quaeritur,
nihil certi dicitur: sed tamen illa, quam exposui_sti_, vetus, haec nova
nominetur: quae usque ad Carneadem perducta, qui quartus ab Arcesila fuit,
in eadem Arcesilae ratione permansit. Carneades autem nullius philosophiae
partis ignarus et, ut cognovi ex iis, qui illum audierant, maximeque ex
Epicureo Zenone, qui cum ab eo plurimum dissentiret, unum tamen praeter
ceteros mirabatur, incredibili quadam fuit facultate....

       *       *       *       *       *

ACADEMICORUM POSTERIORUM FRAGMENTA.

EX LIBRO I.

1. Nonius p. 65 Merc. _Digladiari dictum est dissentire et dissidere,
dictum a gladiis. Cicero Academicorum lib. I._: quid autem stomachatur
Menesarchus? quid Antipater digladiatur cum Carneade tot voluminibus?

2. Nonius s.v. _concinnare_ p. 43. _Idem in Academicis lib. I._: qui cum
similitudine verbi concinere maxime sibi videretur.

EX LIBRO II.

3. Nonius p. 65. _Aequor ab aequo et plano Cicero Academicorum lib. II.
vocabulum accepisse confirmat_: quid tam planum videtur quam mare? e quo
etiam aequor illud poetae vocant.

4. Nonius p. 69. _Adamare Cicero Academicorum lib. II._: qui enim serius
honores adamaverunt vix admittuntur ad eos nec satis commendati multitudini
possunt esse.

5. Nonius p. 104. _Exponere pro exempla boni ostentare. Cicero Academicis
lib. II._: frangere avaritiam, scelera ponere, vitam suam exponere ad
imitandum iuventuti.

6. Nonius p. 121. _Hebes positum pro obscuro aut obtuso. Cicero
Academicorum lib. II.:_ quid? lunae quae liniamenta sint potesne dicere?
cuius et nascentis et senescentis alias hebetiora, alias acutiora videntur
cornua.

7. Nonius p. 162. _Purpurascit. Cicero Academicorum lib. II.:_ quid? mare
nonne caeruleum? at eius unda, cum est pulsa remis, purpurascit: et quidem
aquae tinctum quodam modo et infectum....

8. Nonius p. 162. _Perpendiculi et normae. Cic. Academicorum lib. II.:_
atqui si id crederemus, non egeremus perpendiculis, non normis, non
regulis.

9. Nonius p. 394. _Siccum dicitur aridum et sine humore ... Siccum dicitur
et sobrium, non madidum ... Cic. Academicorum lib. II.:_ alius (_color_)
adultis, alius adulescentibus, alius aegris, _alius sanis_, alius siccis,
alius vinulentis ...

10. Nonius p. 474. _Urinantur. Cic. in Academicis lib. II.:_ si quando enim
nos demersimus, ut qui urinantur, aut nihil superum aut obscure admodum
cernimus.

11. Nonius p. 545. _Alabaster. Cic. Academicorum lib. II.:_ quibus etiam
alabaster plenus unguenti puter esse videtur.

EX LIBRO III.

Cicero ad Att. XVI. 6. §4. _De gloria librum ad te misi: at in eo_
prooemium _id est, quod in Academico tertio._

12. Nonius p. 65. _Digladiari ... idem tertio:_ digladiari autem semper,
depugnare cum facinorosis et audacibus, quis non cum miserrimum, tum etiam
stultissimum dixerit?

13. Nonius p. 65. _Exultare dictum est exilire. Cic. Academicorum lib.
III._: et ut nos nunc sedemus ad Lucrinum pisciculosque exultantes videmus
...

14. Nonius p. 123. _Ingeneraretur ut innasceretur. Cic. Academicorum lib.
III._: in tanta animantium varietate, homini ut soli cupiditas
ingeneraretur cognitionis et scientiae.

15. Nonius p. 419. _Vindicare, trahere, liberare ... Cicero Academicorum
lib. III._: aliqua potestas sit, vindicet se in libertatem.

16. Lactantius Inst. div. VI. 24. _Cicero ... cuius haec in Academico
tertio verba sunt:_ quod si liceret, ut iis qui in itinere deerravissent,
sic vitam deviam secutis corrigere errorem paenitendo, facilior esset
emendatio temeritatis.

17. Diomedes p. 373, ed. Putsch.: p. 377, ed. Keil. _Varro ad Ciceronem
tertio_ fixum _et Cicero Academicorum tertio_ (= _Lucullus_ §27): †malcho
in opera adfixa.

18. Nonius p. 139. _Mordicibus et mordicus pro morsu, pro morsibus ... Cic.
Academicorum lib. III._: perspicuitatem, quam mordicus tenere debemus,
abesse dicemus. = _Lucullus_ §51.

19. Nonius p. 117. _Gallinas. Cic. Academicorum lib. III._: qui gallinas
alere permultas quaestus causa solerent: ii cum ovum inspexerant, quae
gallina peperisset dicere solebant. = _Lucullus_ §57.

EX LIBRO IIII.

20. Nonius p. 69, _Adstipulari positum est adsentiri. Cic. in Academicis
lib. IIII._: falsum esse.... Antiochus. = _Lucullus_ §67.

21. Nonius p. 65. _Maeniana ab inventore eorum Maenio dicta sunt; unde et
columna Maenia. Cic. Academicorum lib. IIII._: item ille cum aestuaret,
veterum ut Maenianorum, sic Academicorum viam secutus est. = _Lucullus_
§70.

22. Nonius p. 99. _Dolitum, quod dolatum usu dicitur, quod est percaesum
vel abrasum vel effossum ... Cicero dolatum Academicorum lib. IIII._: non
enim est e saxo sculptus aut e robore dolatus. = _Lucullus_ §100.

23. Nonius p. 164. _Ravum fulvum. Cic. Academicorum lib. IIII._: quia
nobismet ipsis tum caeruleum, tum ravum videtur, quodque nunc a sole
conlucet.... = _Lucullus_ §105.

24. Nonius p. 107. _Exanclare est perpeti vel superare. Cic. Academicorum
lib. IIII._: credoque Clitomacho ita scribenti ut Herculi quendam laborem
exanclatum. = _Lucullus_ §108.

25. Nonius p. 163. _Pingue positum pro impedito et inepto. Cic.
Academicorum lib. IIII._: quod ipsi ... contrarium. = _Lucullus_ §109.

26. Nonius p. 122. _Infinitatem. Cic. Academicorum lib. IIII._: at hoc
Anaximandro infinitatem. = _Lucullus_ §118.

27. Nonius p. 65. _Natrices dicuntur angues natantes Cic. Academicorum lib.
IIII._: sic enim voltis ... fecerit. = _Lucullus_ §120.

28. Nonius p. 189. _Uncinatum ab unco. Cic. Academicorum lib. IIII._: nec
ut ille qui asperis et hamatis uncinatisque corpusculis concreta haec esse
dicat. = _Lucullus_ §121.

29. Martianus Capella V. §517, p. 444, ed. Kopp. _Cicero ... in
Academicis_: latent ista omnia, Varro, magnis obscurata et circumfusa
tenebris. = _Lucullus_ §122.

30. Nonius p. 102. _E regione positum est ex adverso. Cic. Academicorum
lib. IIII._: nec ego non ita ... vos etiam dicitis e regione nobis in
contraria parte terrae qui adversis vestigiis stent contra nostra vestigia.
= _Lucullus_ §123.

31. Nonius p. 80. _Balbuttire est cum quadam linguae haesitatione et
confusione trepidare, Cic. Academicorum lib. IIII._: plane, ut supra
dictus, Stoicus perpauca balbuttiens. = _Lucullus_ §135.

Ex LIBRIS INCERTIS.

32. Lactantius Inst. div. III. 14. _Haec tua verba sunt_ (_sc. Cicero!_):
mihi autem non modo ad sapientiam caeci videmur, sed ad ea ipsa quae aliqua
ex parte cerni videantur, hebetes et obtusi.

33. August. contra Academicos II. §26.: _id probabile vel veri simile
Academici vacant, quod nos ad agendum sine adsensione potent invitare_. ...
Talia, _inquit Academicus_, mihi videntur omnia quae probabilia vel veri
similia putavi nominanda: quae tu si alio nomine vis vocare, nihil repugno.
Satis enim mihi est te iam bene accepisse quid dicam, id est, quibus rebus
haec nomina imponam; non enim vocabulorum opificem, sed rerum inquisitorem
decet esse sapientem. [_Proximis post hunc locum verbis perspicue asseverat
Augustinus haec ipsius esse Ciceronis verba_.]

34. Augustin. c. Acad. III. §15. _Est in libris Ciceronis quae in huius
causae (i.e. Academicorum) patrocinium scripsit, locus quidam.... _
Academico sapienti ab omnibus ceterarum sectarum, qui sibi sapientes
videntur, secundas partes dari; cum primas sibi quemque vindicare necesse
sit; ex quo posse probabiliter confici eum recte primum esse iudicio suo,
qui omnium ceterorum judicio sit secundus.

35. Augustin. c. Acad. III. §43. _Ait enim Cicero_ illis (_i.e.
Academicis_) morem fuisse occultandi sententiam suam nec eam cuiquam, nisi
qui secum ad senectutem usque vixissent, aperire consuesse.

36. Augustin. De Civit. Dei VI. 2. _Denique et ipse Tullius huic (i.e. M.T.
Varroni) tale testimonium perhibet, ut in libris Academicis eam quae ibi
versatur disputationem se habuisse cum M. Varrone_, homine, _inquit_,
omnium facile acutissimo et sine ulla dubitatione doctissimo.

       *       *       *       *       *

ACADEMICORUM PRIORUM

LIBER II.

I. 1. Magnum ingenium Luci Luculli magnumque optimarum artium studium, tum
omnis liberalis et digna homine nobili ab eo percepta doctrina, quibus
temporibus florere in foro maxime potuit, caruit omnino rebus urbanis. Ut
enim admodum adolescens cum fratre pari pietate et industria praedito
paternas inimicitias magna cum gloria est persecutus, in Asiam quaestor
profectus, ibi permultos annos admirabili quadam laude provinciae praefuit;
deinde absens factus aedilis, continuo praetor--licebat enim celerius legis
praemio--, post in Africam, inde ad consulatum, quem ita gessit ut
diligentiam admirarentur omnes, ingenium cognoscerent. Post ad
Mithridaticum bellum missus a senatu non modo opinionem vicit omnium, quae
de virtute eius erat, sed etiam gloriam superiorum. 2. Idque eo fuit
mirabilius, quod ab eo laus imperatoria non admodum exspectabatur, qui
adolescentiam in forensi opera, quaesturae diuturnum tempus Murena bellum
in Ponto gerente in Asia pace consumpserat. Sed incredibilis quaedam ingeni
magnitudo non desideravit indocilem usus disciplinam. Itaque cum totum iter
et navigationem consumpsisset partim in percontando a peritis, partim in
rebus gestis legendis, in Asiam factus imperator venit, cum esset Roma
profectus rei militaris rudis. Habuit enim divinam quandam memoriam rerum,
verborum maiorem Hortensius, sed quo plus in negotiis gerendis res quam
verba prosunt, hoc erat memoria illa praestantior, quam fuisse in
Themistocle, quem facile Graeciae principem ponimus, singularem ferunt: qui
quidem etiam pollicenti cuidam se artem ei memoriae, quae tum primum
proferebatur, traditurum respondisse dicitur oblivisci se malle discere,
credo, quod haerebant in memoria quaecumque audierat et viderat. Tali
ingenio praeditus Lucullus adiunxerat etiam illam, quam Themistocles
spreverat, disciplinam. Itaque ut litteris consignamus quae monumentis
mandare volumus, sic ille in animo res insculptas habebat. 3. Tantus ergo
imperator in omni genere belli fuit, proeliis, oppugnationibus, navalibus
pugnis totiusque belli instrumento et apparatu, ut ille rex post Alexandrum
maximus hunc a se maiorem ducem cognitum quam quemquam eorum, quos
legisset, fateretur. In eodem tanta prudentia fuit in constituendis
temperandisque civitatibus, tanta aequitas, ut hodie stet Asia Luculli
institutis servandis et quasi vestigiis persequendis. Sed etsi magna cum
utilitate rei publicae, tamen diutius quam vellem tanta vis virtutis atque
ingeni peregrinata afuit ab oculis et fori et curiae. Quin etiam, cum
victor a Mithridatico bello revertisset, inimicorum calumnia triennio
tardius quam debuerat triumphavit. Nos enim consules introduximus paene in
urbem currum clarissimi viri: cuius mihi consilium et auctoritas quid tum
in maximis rebus profuisset dicerem, nisi de me ipso dicendum esset: quod
hoc tempore non est necesse. Itaque privabo illum potius debito testimonio
quam id cum mea laude communicem.

II. 4. Sed quae populari gloria decorari in Lucullo debuerunt, ea fere sunt
et Graecis litteris celebrata et Latinis. Nos autem illa externa cum
multis, haec interiora cum paucis ex ipso saepe cognovimus. Maiore enim
studio Lucullus cum omni litterarum generi tum philosophiae deditus fuit
quam qui illum ignorabant arbitrabantur, nec vero ineunte aetate solum, sed
et pro quaestore aliquot annos et in ipso bello, in quo ita magna rei
militaris esse occupatio solet, ut non multum imperatori sub ipsis pellibus
otii relinquatur. Cum autem e philosophis ingenio scientiaque putaretur
Antiochus, Philonis auditor, excellere, eum secum et quaestor habuit et
post aliquot annos imperator, cumque esset ea memoria, quam ante dixi, ea
saepe audiendo facile cognovit, quae vel semel audita meminisse potuisset.
Delectabatur autem mirifice lectione librorum, de quibus audiebat.

5. Ac vereor interdum ne talium personarum cum amplificare velim, minuam
etiam gloriam. Sunt enim multi qui omnino Graecas non ament litteras,
plures qui philosophiam, reliqui, etiam si haec non improbent, tamen earum
rerum disputationem principibus civitatis non ita decoram putant. Ego
autem, cum Graecas litteras M. Catonem in senectute didicisse acceperim, P.
autem Africani historiae loquantur in legatione illa nobili, quam ante
censuram obiit, Panaetium unum omnino comitem fuisse, nec litterarum
Graecarum nec philosophiae iam ullum auctorem requiro. 6. Restat ut iis
respondeam, qui sermonibus eius modi nolint personas tam gravis illigari.
Quasi vero clarorum virorum aut tacitos congressus esse oporteat aut
ludicros sermones aut rerum colloquia leviorum! Etenim, si quodam in libro
vere est a nobis philosophia laudata, profecto eius tractatio optimo atque
amplissimo quoque dignissima est, nec quicquam aliud videndum est nobis,
quos populus Romanus hoc in gradu collocavit, nisi ne quid privatis studiis
de opera publica detrahamus. Quod si, cum fungi munere debebamus, non modo
operam nostram numquam a populari coetu removimus, sed ne litteram quidem
ullam fecimus nisi forensem, quis reprehendet nostrum otium, qui in eo non
modo nosmet ipsos hebescere et languere nolumus, sed etiam ut plurimis
prosimus enitimur? Gloriam vero non modo non minui, sed etiam augeri
arbitramur eorum, quorum ad popularis illustrisque laudes has etiam minus
notas minusque pervolgatas adiungimus. 7. Sunt etiam qui negent in iis, qui
in nostris libris disputent, fuisse earum rerum, de quibus disputatur,
scientiam: qui mihi videntur non solum vivis, sed etiam mortuis invidere.

III. Restat unum genus reprehensorum, quibus Academiae ratio non probatur.
Quod gravius ferremus, si quisquam ullam disciplinam philosophiae probaret
praeter eam, quam ipse sequeretur. Nos autem, quoniam contra omnis dicere
quae videntur solemus, non possumus quin alii a nobis dissentiant recusare:
quamquam nostra quidem causa facilis est, qui verum invenire sine ulla
contentione volumus, idque summa cura studioque conquirimus. Etsi enim
omnis cognitio multis est obstructa difficultatibus eaque est et in ipsis
rebus obscuritas et in iudiciis nostris infirmitas, ut non sine causa
antiquissimi et doctissimi invenire se posse quod cuperent diffisi sint,
tamen nec illi defecerunt neque nos studium exquirendi defetigati
relinquemus, neque nostrae disputationes quicquam aliud agunt nisi ut in
utramque partem dicendo eliciant et tamquam exprimant aliquid, quod aut
verum sit aut ad id quam proxime accedat. 8. Neque inter nos et eos, qui se
scire arbitrantur, quicquam interest, nisi quod illi non dubitant quin ea
vera sint, quae defendunt: nos probabilia multa habemus, quae sequi facile,
adfirmare vix possumus. Hoc autem liberiores et solutiores sumus, quod
integra nobis est iudicandi potestas, nec ut omnia, quae praescripta et
quasi imperata sint, defendamus necessitate ulla cogimur. Nam ceteri primum
ante tenentur adstricti quam quid esset optimum iudicare potuerunt: deinde
infirmissimo tempore aetatis aut obsecuti amico cuidam aut una alicuius,
quem primum audierunt, oratione capti de rebus incognitis iudicant et, ad
quamcumque sunt disciplinam quasi tempestate delati, ad eam tamquam ad
saxum adhaerescunt. 9. Nam, quod dicunt omnino se credere ei, quem iudicent
fuisse sapientem, probarem, si id ipsum rudes et indocti iudicare
potuissent--statuere enim qui sit sapiens vel maxime videtur esse
sapientis--, sed ut potuerint, potuerunt omnibus rebus auditis, cognitis
etiam reliquorum sententiis, iudicaverunt autem re semel audita atque ad
unius se auctoritatem contulerunt. Sed nescio quo modo plerique errare
malunt eamque sententiam, quam adamaverunt, pugnacissime defendere quam
sine pertinacia quid constantissime dicatur exquirere. Quibus de rebus et
alias saepe multa quaesita et disputata sunt et quondam in Hortensii villa,
quae est ad Baulos, cum eo Catulus et Lucullus nosque ipsi postridie
venissemus, quam apud Catulum fuissemus. Quo quidem etiam maturius venimus,
quod erat constitutum, si ventus esset, Lucullo in Neapolitanum, mihi in
Pompeianum navigare. Cum igitur pauca in xysto locuti essemus, tum eodem in
spatio consedimus.

IV. 10. Hic Catulus: Etsi heri, inquit, id, quod quaerebatur, paene
explicatum est, ut tota fere quaestio tractata videatur, tamen exspecto ea,
quae te pollicitus es, Luculle, ab Antiocho audita dicturum. Equidem,
inquit Hortensius, feci plus quam vellem: totam enim rem Lucullo integram
servatam oportuit. Et tamen fortasse servata est: a me enim ea, quae in
promptu erant, dicta sunt, a Lucullo autem reconditiora desidero. Tum ille:
Non sane, inquit, Hortensi, conturbat me exspectatio tua, etsi nihil est
iis, qui placere volunt, tam adversarium, sed quia non laboro quam valde
ea, quae dico, probaturus sim, eo minus conturbor. Dicam enim nec mea nec
ea, in quibus, si non fuerint, _non_ vinci me malim quam vincere. Sed
mehercule, ut quidem nunc se causa habet, etsi hesterno sermone labefactata
est, mihi tamen videtur esse verissima. Agam igitur, sicut Antiochus
agebat: nota enim mihi res est. Nam et vacuo animo illum audiebam et magno
studio, eadem de re etiam saepius, ut etiam maiorem exspectationem mei
faciam quam modo fecit Hortensius. Cum ita esset exorsus, ad audiendum
animos ereximus. 11. At ille: Cum Alexandriae pro quaestore, inquit, essem,
fuit Antiochus mecum et erat iam antea Alexandriae familiaris Antiochi
Heraclitus Tyrius, qui et Clitomachum multos annos et Philonem audierat,
homo sane in ista philosophia, quae nunc prope dimissa revocatur, probatus
et nobilis: cum quo Antiochum saepe disputantem audiebam, sed utrumque
leniter. Et quidem isti libri duo Philonis, de quibus heri dictum a Catulo
est, tum erant adlati Alexandriam tumque primum in Antiochi manus venerant:
et homo natura lenissimus--nihil enim poterat fieri illo mitius--stomachari
tamen coepit. Mirabar: nec enim umquam ante videram. At ille, Heracliti
memoriam implorans, quaerere ex eo viderenturne illa Philonis aut ea num
vel e Philone vel ex ullo Academico audivisset aliquando? Negabat. Philonis
tamen scriptum agnoscebat: nec id quidem dubitari poterat: nam aderant mei
familiares, docti homines, P. et C. Selii et Tetrilius Rogus, qui se illa
audivisse Romae de Philone et ab eo ipso illos duos libros dicerent
descripsisse. 12. Tum et illa dixit Antiochus, quae heri Catulus
commemoravit a patre suo dicta Philoni, et alia plura, nec se tenuit quin
contra suum doctorem librum etiam ederet, qui Sosus inscribitur. Tum igitur
et cum Heraclitum studiose audirem contra Antiochum disserentem et item
Antiochum contra Academicos, dedi Antiocho operam diligentius, ut causam ex
eo totam cognoscerem. Itaque compluris dies adhibito Heraclito doctisque
compluribus et in iis Antiochi fratre, Aristo, et praeterea Aristone et
Dione, quibus ille secundum fratrem plurimum tribuebat, multum temporis in
ista una disputatione consumpsimus. Sed ea pars, quae contra Philonem erat,
praetermittenda est: minus enim acer est adversarius is, qui ista, quae
sunt heri defensa, negat Academicos omnino dicere. Etsi enim mentitur,
tamen est adversarius lenior. Ad Arcesilam Carneademque veniamus.

V. 13. Quae cum dixisset, sic rursus exorsus est: Primum mihi videmini--me
autem nomine appellabat, cum veteres physicos nominatis, facere idem, quod
seditiosi cives solent, cum aliquos ex antiquis claros viros proferunt,
quos dicant fuisse popularis, ut eorum ipsi similes esse videantur.
Repetunt ii a P. Valerio, qui exactis regibus primo anno consul fuit,
commemorant reliquos, qui leges popularis de provocationibus tulerint, cum
consules essent; tum ad hos notiores, C. Flaminium, qui legem agrariam
aliquot annis ante secundum Punicum bellum tribunus plebis tulerit invito
senatu et postea bis consul factus sit, L. Cassium, Q. Pompeium: illi
quidem etiam P. Africanum referre in eundem numerum solent. Duos vero
sapientissimos et clarissimos fratres, P. Crassum et P. Scaevolam, aiunt
Ti. Graccho auctores legum fuisse, alterum quidem, ut videmus, palam,
alterum, ut suspicantur, obscurius. Addunt etiam C. Marium. Et de hoc
quidem nihil mentiuntur. Horum nominibus tot virorum atque tantorum
expositis eorum se institutum sequi dicunt. 14. Similiter vos, cum
perturbare, ut illi rem publicam, sic vos philosophiam bene iam constitutam
velitis, Empedoclem, Anaxagoram, Democritum, Parmenidem, Xenophanem,
Platonem etiam et Socratem profertis. Sed neque Saturninus, ut nostrum
inimicum potissimum nominem, simile quicquam habuit veterum illorum nec
Arcesilae calumnia conferenda est cum Democriti verecundia. Et tamen isti
physici raro admodum, cum haerent aliquo loco, exclamant quasi mente
incitati, Empedocles quidem, ut interdum mihi furere videatur, abstrusa
esse omnia, nihil nos sentire, nihil cernere, nihil omnino quale sit posse
reperire: maiorem autem partem mihi quidem omnes isti videntur nimis etiam
quaedam adfirmare plusque profiteri se scire quam sciant. 15. Quod si illi
tum in novis rebus quasi modo nascentes haesitaverunt, nihilne tot
saeculis, summis ingeniis, maximis studiis explicatum putamus? nonne, cum
iam philosophorum disciplinae gravissimae constitissent, tum exortus est ut
in optima re publica Ti. Gracchus qui otium perturbaret, sic Arcesilas qui
constitutam philosophiam everteret et in eorum auctoritate delitisceret,
qui negavissent quicquam sciri aut percipi posse? quorum e numero tollendus
est et Plato et Socrates: alter, quia reliquit perfectissimam disciplinam,
Peripateticos et Academicos, nominibus differentis, re congruentis, a
quibus Stoici ipsi verbis magis quam sententiis dissenserunt. Socrates
autem de se ipse detrahens in disputatione plus tribuebat iis, quos volebat
refellere. Ita, cum aliud agnosceret atque sentiret, libenter uti solitus
est ea dissimulatione, quam Graeci ειρωνειαν vocant: quam ait etiam in
Africano fuisse Fannius, idque propterea vitiosum in illo non putandum,
quod idem fuerit in Socrate.

VI. 16. Sed fuerint illa veteribus, si voltis, incognita. Nihilne est
igitur actum, quod investigata sunt, postea quam Arcesilas Zenoni, ut
putatur, obtrectans nihil novi reperienti, sed emendanti superiores
immutatione verborum, dum huius definitiones labefactare volt, conatus est
clarissimis rebus tenebras obducere? Cuius primo non admodum probata ratio,
quamquam floruit cum acumine ingeni tum admirabili quodam lepore dicendi,
proxime a Lacyde solo retenta est: post autem confecta a Carneade, qui est
quartus ab Arcesila: audivit enim Hegesinum, qui Euandrum audierat, Lacydi
discipulum, cum Arcesilae Lacydes fuisset. Sed ipse Carneades diu tenuit:
nam nonaginta vixit annos, et qui illum audierant, admodum floruerunt: e
quibus industriae plurimum in Clitomacho fuit--declarat multitudo
librorum--ingeni non minus in [Aeschine], in Charmada eloquentiae, in
Melanthio Rhodio suavitatis. Bene autem nosse Carneadem Stratoniceus
Metrodorus putabatur. 17. Iam Clitomacho Philo vester operam multos annos
dedit. Philone autem vivo patrocinium Academiae non defuit. Sed, quod nos
facere nunc ingredimur, ut contra Academicos disseramus, id quidam e
philosophis et ii quidem non mediocres faciendum omnino non putabant: nec
vero esse ullam rationem disputare cum iis, qui nihil probarent,
Antipatrumque Stoicum, qui multus in eo fuisset, reprehendebant, nec
definiri aiebant necesse esse quid esset cognitio aut perceptio aut, si
verbum e verbo volumus, comprehensio, quam καταληψιν illi vocant, eosque,
qui persuadere vellent, esse aliquid quod comprehendi et percipi posset,
inscienter facere dicebant, propterea quod nihil esset clarius εναργειαι,
ut Graeci: perspicuitatem aut evidentiam nos, si placet, nominemus
fabricemurque, si opus erit, verba, ne hic sibi--me appellabat iocans--hoc
licere putet soli: sed tamen orationem nullam putabant illustriorem ipsa
evidentia reperiri posse nec ea, quae tam clara essent, definienda
censebant. Alii autem negabant se pro hac evidentia quicquam priores fuisse
dicturos, sed ad ea, quae contra dicerentur, dici oportere putabant, ne qui
fallerentur. 18. Plerique tamen et definitiones ipsarum etiam evidentium
rerum non improbant et rem idoneam, de qua quaeratur, et homines dignos,
quibuscum disseratur, putant. Philo autem, dum nova quaedam commovet, quod
ea sustinere vix poterat, quae contra Academicorum pertinaciam dicebantur,
et aperte mentitur, ut est reprehensus a patre Catulo, et, ut docuit
Antiochus, in id ipsum se induit, quod timebat. Cum enim ita negaret,
quicquam esse, quod comprehendi posset--id enim volumus esse ακαταληπτον--,
si illud esset, sicut Zeno definiret, tale visum--iam enim hoc pro
φαντασιαι verbum satis hesterno sermone trivimus--visum igitur impressum
effictumque ex eo, unde esset, quale esse non posset, ex eo, unde non
esset, id nos a Zenone definitum rectissime dicimus: qui enim potest
quicquam comprehendi, ut plane confidas perceptum id cognitumque esse, quod
est tale, quale vel falsum esse possit? hoc cum infirmat tollitque Philo,
iudicium tollit incogniti et cogniti: ex quo efficitur nihil posse
comprehendi. Ita imprudens eo, quo minime volt, revolvitur. Qua re omnis
oratio contra Academiam suscipitur a nobis, ut retineamus eam definitionem,
quam Philo voluit evertere. Quam nisi obtinemus, percipi nihil posse
concedimus.

VII. 19. Ordiamur igitur a sensibus: quorum ita clara iudicia et certa
sunt, ut, si optio naturae nostrae detur, et ab ea deus aliqui requirat
contentane sit suis integris incorruptisque sensibus an postulet melius
aliquid, non videam quid quaerat amplius. Nec vero hoc loco exspectandum
est, dum de remo inflexo aut de collo columbae respondeam: non enim is sum,
qui quidquid videtur tale dicam esse quale videatur. Epicurus hoc viderit
et alia multa. Meo autem iudicio ita est maxima in sensibus veritas, si et
sani sunt ac valentes et omnia removentur, quae obstant et impediunt.
Itaque et lumen mutari saepe volumus et situs earum rerum, quas intuemur,
et intervalla aut contrahimus aut diducimus, multaque facimus usque eo, dum
adspectus ipse fidem faciat sui iudicii. Quod idem fit in vocibus, in
odore, in sapore, ut nemo sit nostrum qui in sensibus sui cuiusque generis
iudicium requirat acrius. 20. Adhibita vero exercitatione et arte, ut oculi
pictura teneantur, aures cantibus, quis est quin cernat quanta vis sit in
sensibus? Quam multa vident pictores in umbris et in eminentia, quae nos
non videmus! quam multa, quae nos fugiunt in cantu, exaudiunt in eo genere
exercitati! qui primo inflatu tibicinis Antiopam esse aiunt aut
Andromacham, quum id nos ne suspicemur quidem. Nihil necesse est de gustatu
et odoratu loqui, in quibus intellegentia, etsi vitiosa, est quaedam tamen.
Quid de tactu, et eo quidem, quem philosophi interiorem vocant, aut doloris
aut voluptatis? in quo Cyrenaici solo putant veri esse iudicium, quia
sentiatur:--potestne igitur quisquam dicere inter eum, qui doleat, et inter
eum, qui in voluptate sit, nihil interesse? aut, ita qui sentiet non
apertissime insaniat? 21. Atqui qualia sunt haec, quae sensibus percipi
dicimus, talia secuntur ea, quae non sensibus ipsis percipi dicuntur, sed
quodam modo sensibus, ut haec: 'illud est album, hoc dulce, canorum illud,
hoc bene olens, hoc asperum.' Animo iam haec tenemus comprehensa, non
sensibus. 'Ille' deinceps 'equus est, ille canis.' Cetera series deinde
sequitur, maiora nectens, ut haec, quae quasi expletam rerum
comprehensionem amplectuntur: 'si homo est, animal est mortale, rationis
particeps.' Quo e genere nobis notitiae rerum imprimuntur, sine quibus nec
intellegi quicquam nec quaeri disputarive potest. 22. Quod si essent falsae
notitiae--εννοιας enim notitias appellare tu videbare--, si igitur essent
hae falsae aut eius modi visis impressae, qualia visa a falsis discerni non
possent, quo tandem his modo uteremur? quo modo autem quid cuique rei
consentaneum esset, quid repugnaret videremus? Memoriae quidem certe, quae
non modo philosophiam, sed omnis vitae usus omnisque artis una maxime
continet, nihil omnino loci relinquitur. Quae potest enim esse memoria
falsorum? aut quid quisquam meminit, quod non animo comprehendit et tenet?
Ars vero quae potest esse nisi quae non ex una aut duabus, sed ex multis
animi perceptionibus constat? Quam si subtraxeris, qui distingues artificem
ab inscio? Non enim fortuito hunc artificem dicemus esse, illum negabimus,
sed cum alterum percepta et comprehensa tenere videmus, alterum non item.
Cumque artium aliud eius modi genus sit, ut tantum modo animo rem cernat,
aliud, ut moliatur aliquid et faciat, quo modo aut geometres cernere ea
potest, quae aut nulla sunt aut internosci a falsis non possunt, aut is,
qui fidibus utitur, explere numeros et conficere versus? Quod idem in
similibus quoque artibus continget, quarum omne opus est in faciendo atque
agendo. Quid enim est quod arte effici possit, nisi is, qui artem
tractabit, multa perceperit?

VIII. 23. Maxime vero virtutum cognitio confirmat percipi et comprehendi
multa posse. In quibus solis inesse etiam scientiam dicimus, quam nos non
comprehensionem modo rerum, sed eam stabilem quoque et immutabilem esse
censemus, itemque sapientiam, artem vivendi, quae ipsa ex sese habeat
constantiam. Ea autem constantia si nihil habeat percepti et cogniti,
quaero unde nata sit aut quo modo? Quaero etiam, ille vir bonus, qui
statuit omnem cruciatum perferre, intolerabili dolore lacerari potius quam
aut officium prodat aut fidem, cur has igitur sibi tam gravis leges
imposuerit, cum quam ob rem ita oporteret nihil haberet comprehensi,
percepti, cogniti, constituti? Nullo igitur modo fieri potest ut quisquam
tanti aestimet aequitatem et fidem, ut eius conservandae causa nullum
supplicium recuset, nisi iis rebus adsensus sit, quae falsae esse non
possint. 24. Ipsa vero sapientia, si se ignorabit sapientia sit necne, quo
modo primum obtinebit nomen sapientiae? deinde quo modo suscipere aliquam
rem aut agere fidenter audebit, cum certi nihil erit quod sequatur? cum
vero dubitabit quid sit extremum et ultimum bonorum, ignorans quo omnia
referantur, qui poterit esse sapientia? Atque etiam illud perspicuum est,
constitui necesse esse initium, quod sapientia, cum quid agere incipiat,
sequatur, idque initium esse naturae accommodatum. Nam aliter
appetitio--eam enim volumus esse ‛ορμην--, qua ad agendum impellimur, et id
appetimus, quod est visum, moveri non potest. 25. Illud autem, quod movet,
prius oportet videri eique credi: quod fieri non potest, si id, quod visum
erit, discerni non poterit a falso. Quo modo autem moveri animus ad
appetendum potest, si id, quod videtur, non percipitur accommodatumne
naturae sit an alienum? Itemque, si quid offici sui sit non occurrit animo,
nihil umquam omnino aget, ad nullam rem umquam impelletur, numquam
movebitur. Quod si aliquid aliquando acturus est, necesse est id ei verum,
quod occurrit, videri. 26. Quid quod, si ista vera sunt, ratio omnis
tollitur, quasi quaedam lux lumenque vitae, tamenne in ista pravitate
perstabitis? Nam quaerendi initium ratio attulit, quae perfecit virtutem,
cum esset ipsa ratio confirmata quaerendo. Quaestio autem est appetitio
cognitionis quaestionisque finis inventio. At nemo invenit falsa, nec ea,
quae incerta permanent, inventa esse possunt, sed, cum ea, quae quasi
involuta fuerunt, aperta sunt, tum inventa dicuntur. Sic et initium
quaerendi et exitus percipiendi et comprehendendi tenet_ur_. Itaque
argumenti conclusio, quae est Graece αποδειξις, ita definitur: 'ratio, quae
ex rebus perceptis ad id, quod non percipiebatur, adducit.'

IX. 27. Quod si omnia visa eius modi essent, qualia isti dicunt, ut ea vel
falsa esse possent, neque ea posset ulla notio discernere, quo modo
quemquam aut conclusisse aliquid aut invenisse diceremus aut quae esset
conclusi argumenti fides? Ipsa autem philosophia, quae rationibus progredi
debet, quem habebit exitum? Sapientiae vero quid futurum est? quae neque de
se ipsa dubitare debet neque de suis decretis, quae philosophi vocant
δογματα, quorum nullum sine scelere prodi poterit. Cum enim decretum
proditur, lex veri rectique proditur, quo e vitio et amicitiarum
proditiones et rerum publicarum nasci solent. Non potest igitur dubitari
quin decretum nullum falsum possit esse sapientique satis non sit non esse
falsum, sed etiam stabile, fixum, ratum esse debeat, quod movere nulla
ratio queat. Talia autem neque esse neque videri possunt eorum ratione, qui
illa visa, e quibus omnia decreta sunt nata, negant quicquam a falsis
interesse. 28. Ex hoc illud est natum, quod postulabat Hortensius, ut id
ipsum saltem perceptum a sapiente diceretis, nihil posse percipi. Sed
Antipatro hoc idem postulanti, cum diceret ei, qui adfirmaret nihil posse
percipi, consentaneum esse unum tamen illud dicere percipi posse, ut alia
non possent, Carneades acutius resistebat. Nam tantum abesse dicebat, ut id
consentaneum esset, ut maxime etiam repugnaret. Qui enim negaret quicquam
esse quod perciperetur, eum nihil excipere: ita necesse esse, ne id ipsum
quidem, quod exceptum non esset, comprehendi et percipi ullo modo posse.
29. Antiochus ad istum locum pressius videbatur accedere. Quoniam enim id
haberent Academici decretum,--sentitis enim iam hoc me δογμα dicere--,
nihil posse percipi, non debere eos in suo decreto, sicut in ceteris rebus,
fluctuare, praesertim cum in eo summa consisteret: hanc enim esse regulam
totius philosophiae, constitutionem veri falsi, cogniti incogniti: quam
rationem quoniam susciperent docereque vellent quae vis_a_ accipi oporteret
et quae repudiari, certe hoc ipsum, ex quo omne veri falsique iudicium
esset, percipere eos debuisse: etenim duo esse haec maxima in philosophia,
iudicium veri et finem bonorum, nec sapientem posse esse, qui aut
cognoscendi esse initium ignoret aut extremum expetendi, ut aut unde
proficiscatur aut quo perveniendum sit nesciat: haec autem habere dubia
neque iis ita confidere, ut moveri non possint, abhorrere a sapientia
plurimum. Hoc igitur modo potius erat ab his postulandum, ut hoc unum
saltem, percipi nihil posse, perceptum esse dicerent. Sed de inconstantia
totius illorum sententiae, si ulla sententia cuiusquam esse potest nihil
approbantis, sit, ut opinor, dictum satis.

X. 30. Sequitur disputatio copiosa illa quidem, sed paulo abstrusior--habet
enim aliquantum a physicis--, ut verear ne maiorem largiar ei, qui contra
dicturus est, libertatem et licentiam. Nam quid eum facturum putem de
abditis rebus et obscuris, qui lucem eripere conetur? Sed disputari poterat
subtiliter, quanto quasi artificio natura fabricata esset primum animal
omne, deinde hominem maxime, quae vis esset in sensibus, quem ad modum
primum visa nos pellerent, deinde appetitio ab his pulsa sequeretur, tum ut
sensus ad res percipiendas intenderemus. Mens enim ipsa, quae sensuum fons
est atque etiam ipsa sensus est, naturalem vim habet, quam intendit ad ea,
quibus movetur. Itaque alia visa sic adripit, ut iis statim utatur, alia
quasi recondit, e quibus memoria oritur. Cetera autem similitudinibus
construit, ex quibus efficiuntur notitiae rerum, quas Graeci tum εννοιας,
tum προληψεις vocant. Eo cum accessit ratio argumentique conclusio rerumque
innumerabilium multitudo, tum et perceptio eorum omnium apparet et eadem
ratio perfecta his gradibus ad sapientiam pervenit. 31. Ad rerum igitur
scientiam vitaeque constantiam aptissima cum sit mens hominis, amplectitur
maxime cognitionem, et istam καταληψιν, quam, ut dixi, verbum e verbo
exprimentes comprehensionem dicemus, cum ipsam per se amat--nihil est enim
ei veritatis luce dulcius--tum etiam propter usum. Quocirca et sensibus
utitur et artis efficit, quasi sensus alteros, et usque eo philosophiam
ipsam corroborat, ut virtutem efficiat, ex qua re una vita omnis apta sit.
Ergo ii, qui negant quicquam posse comprehendi, haec ipsa eripiunt vel
instrumenta vel ornamenta vitae vel potius etiam totam vitam evertunt
funditus ipsumque animal orbant animo, ut difficile sit de temeritate
eorum, perinde ut causa postulat, dicere.

32. Nec vero satis constituere possum quod sit eorum consilium aut quid
velint. Interdum enim cum adhibemus ad eos orationem eius modi: 'Si ea,
quae disputentur, vera sint, tum omnia fore incerta,' respondent: 'Quid
ergo istud ad nos? num nostra culpa est? naturam accusa, quae in profundo
veritatem, ut ait Democritus, penitus abstruserit.' Alii autem elegantius,
qui etiam queruntur, quod eos insimulemus omnia incerta dicere, quantumque
intersit inter incertum et id, quod percipi non possit, docere conantur
eaque distinguere. Cum his igitur agamus, qui haec distinguunt: illos, qui
omnia sic incerta dicunt, ut stellarum numerus par an impar sit, quasi
desperatos aliquos relinquamus. Volunt enim--et hoc quidem vel maxime vos
animadvertebam moveri--probabile aliquid esse et quasi veri simile, eaque
se uti regula et in agenda vita et in quaerendo ac disserendo.

XI. 33. Quae ista regula est veri et falsi, si notionem veri et falsi,
propterea quod ea non possunt internosci, nullam habemus? Nam si habemus,
interesse oportet ut inter rectum et pravum, sic inter verum et falsum. Si
nihil interest, nulla regula est nec potest is, cui est visio veri falsique
communis, ullum habere iudicium aut ullam omnino veritatis notam. Nam cum
dicunt hoc se unum tollere, ut quicquam possit ita videri, ut non eodem
modo falsum etiam possit videri, cetera autem concedere, faciunt
pueriliter. Quo enim omnia iudicantur sublato reliqua se negant tollere: ut
si quis quem oculis privaverit, dicat ea, quae cerni possent, se ei non
ademisse. Ut enim illa oculis modo agnoscuntur, sic reliqua visis, sed
propria veri, non communi veri et falsi nota. Quam ob rem, sive tu
probabilem visionem sive probabilem et quae non impediatur, ut Carneades
volebat, sive aliud quid proferes quod sequare, ad visum illud, de quo
agimus, tibi erit revertendum. 34. In eo autem, si erit communitas cum
falso, nullum erit iudicium, quia proprium in communi signo notari non
potest. Sin autem commune nihil erit, habeo quod volo: id enim quaero, quod
ita mihi videatur verum, ut non possit item falsum videri. Simili in errore
versantur, cum convicio veritatis coacti perspicua a perceptis volunt
distinguere et conantur ostendere esse aliquid perspicui, verum illud
quidem impressum in animo atque mente, neque tamen id percipi atque
comprehendi posse. Quo enim modo perspicue dixeris album esse aliquid, cum
possit accidere ut id, quod nigrum sit, album esse videatur? aut quo modo
ista aut perspicua dicemus aut impressa subtiliter, cum sit incertum vere
inaniterne moveatur? Ita neque color neque corpus nec veritas nec
argumentum nec sensus neque perspicuum ullum relinquitur. 35. Ex hoc illud
iis usu venire solet, ut, quidquid dixerint, a quibusdam interrogentur:
'Ergo istuc quidem percipis?' Sed qui ita interrogant, ab iis irridentur.
Non enim urguent, ut coarguant neminem ulla de re posse contendere neque
adseverare sine aliqua eius rei, quam sibi quisque placere dicit, certa et
propria nota. Quod est igitur istuc vestrum probabile? Nam si, quod cuique
occurrit et primo quasi adspectu probabile videtur, id confirmatur, quid eo
levius? 36. Sin ex circumspectione aliqua et accurata consideratione, quod
visum sit, id se dicent sequi, tamen exitum non habebunt: primum quia iis
visis, inter quae nihil interest, aequaliter omnibus abrogatur fides:
deinde, cum dicant posse accidere sapienti ut, cum omnia fecerit
diligentissimeque circumspexerit, exsistat aliquid quod et veri simile
videatur et absit longissime a vero, ne si magnam partem quidem, ut solent
dicere, ad verum ipsum aut quam proxime accedant, confidere sibi poterunt.
Ut enim confidant, notum iis esse debebit insigne veri, quo obscurato et
oppresso quod tandem verum sibi videbuntur attingere? Quid autem tam
absurde dici potest quam cum ita locuntur: 'Est hoc quidem illius rei
signum aut argumentum et ea re id sequor, sed fieri potest ut id, quod
significatur, aut falsum sit aut nihil sit omnino.' Sed de perceptione
hactenus. Si quis enim ea, quae dicta sunt, labefactare volet, facile etiam
absentibus nobis veritas se ipsa defendet.

XII. 37. His satis cognitis, quae iam explicata sunt, nunc de adsensione
atque approbatione, quam Graeci συγκαταθεσιν vocant, pauca dicemus, non quo
non latus locus sit, sed paulo ante iacta sunt fundamenta. Nam cum vim,
quae esset in sensibus, explicabamus, simul illud aperiebatur, comprehendi
multa et percipi sensibus, quod fieri sine adsensione non potest. Deinde
cum inter inanimum et animal hoc maxime intersit, quod animal agit
aliquid--nihil enim agens ne cogitari quidem potest quale sit--, aut ei
sensus adimendus est aut ea, quae est in nostra potestate sita, reddenda
adsensio. 38. At vero animus quodam modo eripitur iis, quos neque sentire
neque adsentiri volunt. Ut enim necesse est lancem in libra ponderibus
impositis deprimi, sic animum perspicuis cedere. Nam quo modo non potest
animal ullum non appetere id, quod accommodatum ad naturam appareat--Graeci
id οικειον appellant--, sic non potest obiectam rem perspicuam non
approbare. Quamquam, si illa, de quibus disputatum est, vera sunt, nihil
attinet de adsensione omnino loqui. Qui enim quid percipit, adsentitur
statim. Sed haec etiam secuntur, nec memoriam sine adsensione posse
constare nec notitias rerum nec artis, idque, quod maximum est, ut sit
aliquid in nostra potestate, in eo, qui rei nulli adsentietur, non erit.
39. Ubi igitur virtus, si nihil situm est in ipsis nobis? Maxime autem
absurdum vitia in ipsorum esse potestate neque peccare quemquam nisi
adsensione: hoc idem in virtute non esse, cuius omnis constantia et
firmitas ex iis rebus constat, quibus adsensa est et quas approbavit,
omninoque ante videri aliquid quam agamus necesse est, eique, quod visum
sit, adsentiatur. Qua re qui aut visum aut adsensum tollit, is omnem
actionem tollit e vita.

XIII. 40. Nunc ea videamus, quae contra ab his disputari solent. Sed prius
potestis totius eorum rationis quasi fundamenta cognoscere. Componunt
igitur primum artem quandam de iis, quae visa dicimus, eorumque et vim et
genera definiunt, in his, quale sit id, quod percipi et comprehendi possit,
totidem verbis quot Stoici. Deinde illa exponunt duo, quae quasi contineant
omnem hanc quaestionem: quae ita videantur, ut etiam alia eodem modo videri
possint nec in iis quicquam intersit, non posse eorum alia percipi, alia
non percipi: nihil interesse autem, non modo si omni ex parte eiusdem modi
sint, sed etiam si discerni non possint. Quibus positis unius argumenti
conclusione tota ab his causa comprehenditur. Composita ea conclusio sic
est: 'Eorum, quae videntur, alia vera sunt, alia falsa, et quod falsum est,
id percipi non potest: quod autem verum visum est, id omne tale est, ut
eiusdem modi etiam falsum possit videri.' Et, 'quae visa sint eius modi, ut
in iis nihil intersit, non posse accidere ut eorum alia percipi possint,
alia non possint. 41. Nullum igitur est visum quod percipi possit.' Quae
autem sumunt, ut concludant id, quod volunt, ex his duo sibi putant
concedi: neque enim quisquam repugnat. Ea sunt haec: 'Quae visa falsa sint,
ea percipi non posse,' et alterum: 'Inter quae visa nihil intersit, ex iis
non posse alia talia esse, ut percipi possint, alia ut non possint:'
reliqua vero multa et varia oratione defendunt, quae sunt item duo, unum:
'quae videantur, eorum alia vera esse, alia falsa,' alterum: 'omne visum,
quod sit a vero, tale esse, quale etiam a falso possit esse.' 42. Haec duo
proposita non praetervolant, sed ita dilatant, ut non mediocrem curam
adhibeant et diligentiam. Dividunt enim in partis et eas quidem magnas:
primum in sensus, deinde in ea, quae ducuntur a sensibus et ab omni
consuetudine, quam obscurari volunt. Tum perveniunt ad eam partem, ut ne
ratione quidem et coniectura ulla res percipi possit. Haec autem universa
concidunt etiam minutius. Ut enim de sensibus hesterno sermone vidistis,
item faciunt de reliquis, in singulisque rebus, quas in minima dispertiunt,
volunt efficere iis omnibus, quae visa sint, veris adiuncta esse falsa,
quae a veris nihil differant: ea cum talia sint, non posse comprehendi.

XIV. 43. Hanc ego subtilitatem philosophia quidem dignissimam iudico, sed
ab eorum causa, qui ita disserunt, remotissimam. Definitiones enim et
partitiones et horum luminibus utens oratio, tum similitudines
dissimilitudinesque et earum tenuis et acuta distinctio fidentium est
hominum illa vera et firma et certa esse quae tutentur, non eorum qui
clament nihilo magis vera illa esse quam falsa. Quid enim agant, si, cum
aliquid definierint, roget eos quispiam, num illa definitio possit in aliam
rem transferri quamlubet? Si posse dixerint, quid dicere habeant cur illa
vera definitio sit? si_n_ negaverint, fatendum sit, quoniam vel illa vera
definitio transferri non possit in falsum, quod ea definitione explicetur,
id percipi posse: quod minime illi volunt. Eadem dici poterunt in omnibus
partibus. 44. Si enim dicent ea, de quibus disserent, se dilucide
perspicere nec ulla communione visorum impediri, comprehendere ea se
fatebuntur. Sin autem negabunt vera visa a falsis posse distingui, qui
poterunt longius progredi? Occurretur enim, sicut occursum est. Nam
concludi argumentum non potest nisi iis, quae ad concludendum sumpta erunt,
ita probatis, ut falsa eiusdem modi nulla possint esse. Ergo si rebus
comprehensis et perceptis nisa et progressa ratio hoc efficiet, nihil posse
comprehendi, quid potest reperiri quod ipsum sibi repugnet magis? cumque
ipsa natura accuratae orationis hoc profiteatur, se aliquid patefacturam
quod non appareat et, quo id facilius adsequatur, adhibituram et sensus et
ea, quae perspicua sint, qualis est istorum oratio, qui omnia non tam esse
quam videri volunt? Maxime autem convincuntur, cum haec duo pro
congruentibus sumunt tam vehementer repugnantia: primum esse quaedam falsa
visa: quod cum volunt, declarant quaedam esse vera: deinde ibidem, inter
falsa visa et vera nihil interesse. At primum sumpseras, tamquam
interesset: ita priori posterius, posteriori superius non iungitur.

45. Sed progrediamur longius et ita agamus, ut nihil nobis adsentati esse
videamur, quaeque ab iis dicuntur, sic persequamur, ut nihil in praeteritis
relinquamus. Primum igitur perspicuitas illa, quam diximus, satis magnam
habet vim, ut ipsa per sese ea, quae sint, nobis ita ut sint indicet. Sed
tamen, ut maneamus in perspicuis firmius et constantius, maiore quadam opus
est vel arte vel diligentia, ne ab iis, quae clara sint ipsa per sese,
quasi praestigiis quibusdam et captionibus depellamur. Nam qui voluit
subvenire erroribus Epicurus iis, qui videntur conturbare veri cognitionem,
dixitque sapientis esse opinionem a perspicuitate seiungere, nihil
profecit: ipsius enim opinionis errorem nullo modo sustulit.

XV. 46. Quam ob rem cum duae causae perspicuis et evidentibus rebus
adversentur, auxilia totidem sunt contra comparanda. Adversatur enim
primum, quod parum defigunt animos et intendunt in ea, quae perspicua sunt,
ut quanta luce ea circumfusa sint possint agnoscere; alterum est, quod
fallacibus et captiosis interrogationibus circumscripti atque decepti
quidam, cum eas dissolvere non possunt, desciscunt a veritate. Oportet
igitur et ea, quae pro perspicuitate responderi possunt, in promptu habere,
de quibus iam diximus, et esse armatos, ut occurrere possimus
interrogationibus eorum captionesque discutere: quod deinceps facere
constitui. 47. Exponam igitur generatim argumenta eorum, quoniam ipsi etiam
illi solent non confuse loqui. Primum conantur ostendere multa posse videri
esse, quae omnino nulla sint, cum animi inaniter moveantur eodem modo rebus
iis, quae nullae sint, ut iis, quae sint. Nam cum dicatis, inquiunt, visa
quaedam mitti a deo, velut ea, quae in somnis videantur quaeque oraculis,
auspiciis, extis declarentur--haec enim aiunt probari Stoicis, quos contra
disputant--, quaerunt quonam modo, falsa visa quae sint, ea deus efficere
possit probabilia: quae autem plane proxime ad verum accedant, efficere non
possit? aut, si ea quoque possit, cur illa non possit, quae
perdifficiliter, internoscantur tamen? et, si haec, cur non inter quae
nihil sit omnino? 48. Deinde, cum mens moveatur ipsa per sese, ut et ea
declarant, quae cogitatione depingimus, et ea, quae vel dormientibus vel
furiosis videntur non numquam, veri simile est sic etiam mentem moveri, ut
non modo non internoscat vera visa illa sint anne falsa, sed ut in iis
nihil intersit omnino: ut si qui tremerent et exalbescerent vel ipsi per se
motu mentis aliquo vel obiecta terribili re extrinsecus, nihil ut esset,
qui distingueretur tremor ille et pallor, neque ut quicquam interesset
inter intestinum et oblatum. Postremo si nulla visa sunt probabilia, quae
falsa sint, alia ratio est. Sin autem sunt, cur non etiam quae non facile
internoscantur? cur non ut plane nihil intersit? praesertim cum ipsi
dicatis sapientem in furore sustinere se ab omni adsensu, quia nulla in
visis distinctio appareat.

XVI. 49. Ad has omnis visiones inanis Antiochus quidem et permulta dicebat
et erat de hac una re unius diei disputatio. Mihi autem non idem faciendum
puto, sed ipsa capita dicenda. Et primum quidem hoc reprehendendum, quod
captiosissimo genere interrogationis utuntur, quod genus minime in
philosophia probari solet, cum aliquid minutatim et gradatim additur aut
demitur. Soritas hoc vocant, quia acervum efficiunt uno addito grano.
Vitiosum sane et captiosum genus! Sic enim adscenditis: Si tale visum
obiectum est a deo dormienti, ut probabile sit, cur non etiam ut valde veri
simile? cur deinde non ut difficiliter a vero internoscatur? deinde ut ne
internoscatur quidem? postremo ut nihil inter hoc et illud intersit? Huc si
perveneris, me tibi primum quidque concedente, meum vitium fuerit: sin ipse
tua sponte processeris, tuum. 50. Quis enim tibi dederit aut omnia deum
posse aut ita facturum esse, si possit? quo modo autem sumis, ut, si quid
cui simile esse possit, sequatur ut etiam difficiliter internosci possit?
deinde ut ne internosci quidem? postremo ut eadem sint? ut, si lupi canibus
similes _sunt_, eosdem dices ad extremum. Et quidem honestis similia sunt
quaedam non honesta et bonis non bona et artificiosis minime artificiosa:
quid dubitamus igitur adfirmare nihil inter haec interesse? Ne repugnantia
quidem videmus? Nihil est enim quod de suo genere in aliud genus transferri
possit. At si efficeretur, ut inter visa differentium generum nihil
interesset, reperirentur quae et in suo genere essent et in alieno. 51.
Quod fieri qui potest? Omnium deinde inanium visorum una depulsio est, sive
illa cogitatione informantur, quod fieri solere concedimus, sive in quiete
sive per vinum sive per insaniam. Nam ab omnibus eiusdem modi visis
perspicuitatem, quam mordicus tenere debemus, abesse dicemus. Quis enim,
cum sibi fingit aliquid et cogitatione depingit, non simul ac se ipse
commovit atque ad se revocavit, sentit quid intersit inter perspicua et
inania? Eadem ratio est somniorum. Num censes Ennium, cum in hortis cum
Ser. Galba vicino suo ambulavisset, dixisse: 'Visus sum mihi cum Galba
ambulare?' At, cum somniavit, ita narravit:

  'visus Homerus adesse poeta.'

Idemque in Epicharmo:

  'Nam videbar somniare med ego esse mortuum.'

Itaque, simul ut experrecti sumus, visa illa contemnimus neque ita habemus,
ut ea, quae in foro gessimus.

XVII. 52. At enim dum videntur, eadem est in somnis species eorum_que_,
quae vigilantes videmus! Primum interest: sed id omittamus. Illud enim
dicimus, non eandem esse vim neque integritatem dormientium et vigilantium
nec mente nec sensu. Ne vinolenti quidem quae faciunt, eadem approbatione
faciunt qua sobrii: dubitant, haesitant, revocant se interdum iisque, quae
videntur, imbecillius adsentiuntur, cumque edormiverunt, illa visa quam
levia fuerint intellegunt. Quod idem contingit insanis, ut et incipientes
furere sentiant et dicant aliquid, quod non sit, id videri sibi, et, cum
relaxentur, sentiant atque illa dicant Alcmaeonis:

  'Sed mihi ne utiquam cor consentit cum oculorum
  adspectu' ...

53. At enim ipse sapiens sustinet se in furore, ne approbet falsa pro
veris. Et alias quidem saepe, si aut in sensibus ipsius est aliqua forte
gravitas aut tarditas aut obscuriora sunt quae videntur aut a perspiciendo
temporis brevitate excluditur. Quamquam totum hoc, sapientem aliquando
sustinere adsensionem, contra vos est. Si enim inter visa nihil interesset,
aut semper sustineret aut numquam. Sed ex hoc genere toto perspici potest
levitas orationis eorum, qui omnia cupiunt confundere. Quaerimus
gravitatis, constantiae, firmitatis, sapientiae iudicium: utimur exemplis
somniantium, furiosorum, ebriosorum. Illud attendimus in hoc omni genere
quam inconstanter loquamur? Non enim proferremus vino aut somno oppressos
aut mente captos tam absurde, ut tum diceremus interesse inter vigilantium
visa et sobriorum et sanorum et eorum, qui essent aliter adfecti, tum nihil
interesse. 54. Ne hoc quidem cernunt, omnia se reddere incerta, quod
nolunt, ea dico incerta, quae αδηλα Graeci. Si enim res se ita habeant, ut
nihil intersit, utrum ita cui videatur, ut insano, an sano, cui possit
exploratum esse de sua sanitate? quod velle efficere non mediocris insaniae
est. Similitudines vero aut geminorum aut signorum anulis impressorum
pueriliter consectantur. Quis enim nostrum similitudines negat esse, cum
eae plurimis in rebus appareant? Sed, si satis est ad tollendam cognitionem
similia esse multa multorum, cur eo non estis contenti, praesertim
concedentibus nobis? et cur id potius contenditis, quod rerum natura non
patitur, ut non suo quidque genere sit tale, quale est, nec sit in duobus
aut pluribus nulla re differens ulla communitas? ut [sibi] sint et ova
ovorum et apes apium simillimae: quid pugnas igitur? aut quid tibi vis in
geminis? Conceditur enim similis esse, quo contentus esse potueras: tu
autem vis eosdem plane esse, non similis: quod fieri nullo modo potest. 55.
Dein confugis ad physicos eos, qui maxime in Academia irridentur, a quibus
ne tu quidem iam te abstinebis, et ais Democritum dicere innumerabilis esse
mundos et quidem sic quosdam inter sese non solum similis, sed undique
perfecte et absolute ita pares, ut inter eos nihil prorsus intersit [et eos
quidem innumerabiles], itemque homines. Deinde postulas, ut, si mundus ita
sit par alteri mundo, ut inter eos ne minimum quidem intersit, concedatur
tibi ut in hoc quoque nostro mundo aliquid alicui sic sit par, ut nihil
differat, nihil intersit. Cur enim, inquies, ex illis individuis, unde
omnia Democritus gigni adfirmat, in reliquis mundis et in iis quidem
innumerabilibus innumerabiles Q. Lutatii Catuli non modo possint esse, sed
etiam sint, in hoc tanto mundo Catulus alter non possit effici?

XVIII. 56. Primum quidem me ad Democritum vocas, cui non adsentior
potiusque refello propter id, quod dilucide docetur a politioribus physicis
singularum rerum singulas proprietates esse. Fac enim antiquos illos
Servilios, qui gemini fuerunt, tam similis quam dicuntur, num censes etiam
eosdem fuisse? Non cognoscebantur foris, at domi: non ab alienis, at a
suis. An non videmus hoc usu venire, ut, quos numquam putassemus a nobis
internosci posse, eos consuetudine adhibita tam facile internosceremus, uti
ne minimum quidem similes viderentur? 57. Hic, pugnes licet, non repugnabo:
quin etiam concedam illum ipsum sapientem, de quo omnis hic sermo est, cum
ei res similes occurrant, quas non habeat dinotatas, retenturum adsensum
nec umquam ulli viso adsensurum, nisi quod tale fuerit, quale falsum esse
non possit. Sed et ad ceteras res habet quandam artem, qua vera a falsis
possit distinguere, et ad similitudines istas usus adhibendus est. Ut mater
geminos internoscit consuetudine oculorum, sic tu internosces, si
adsueveris. Videsne ut in proverbio sit ovorum inter se similitudo? Tamen
hoc accepimus, Deli fuisse compluris salvis rebus illis, qui gallinas alere
permultas quaestus causa solerent: ii cum ovum inspexerant, quae id gallina
peperisset dicere solebant. 58. Neque id est contra nos: nam nobis satis
est ova illa non internoscere: nihil enim magis adsentiri par est, hoc
illud esse, quasi inter illa omnino nihil interesset: habeo enim regulam,
ut talia visa vera iudicem, qualia falsa esse non possint: ab hac mihi non
licet transversum, ut aiunt, digitum discedere, ne confundam omnia. Veri
enim et falsi non modo cognitio, sed etiam natura tolletur, si nihil erit
quod intersit: ut etiam illud absurdum sit, quod interdum soletis dicere,
cum visa in animos imprimantur, non vos id dicere, inter ipsas impressiones
nihil interesse, sed inter species et quasdam formas eorum. Quasi vero non
specie visa iudicentur! quae fidem nullam habebunt sublata veri et falsi
nota. 59. Illud vero perabsurdum, quod dicitis, probabilia vos sequi, si re
nulla impediamini. Primum qui potestis non impediri, cum a veris falsa non
distent? deinde quod iudicium est veri, cum sit commune falsi? Ex his illa
necessario nata est εποχη, id est adsensionis retentio, in qua melius sibi
constitit Arcesilas, si vera sunt quae de Carneade non nulli existimant. Si
enim percipi nihil potest, quod utrique visum est, tollendus adsensus est.
Quid enim est tam futile quam quicquam approbare non cognitum? Carneadem
autem etiam heri audiebamus solitum esse _eo_ delabi interdum, ut diceret
opinaturum, id est peccaturum esse sapientem. Mihi porro non tam certum est
esse aliquid, quod comprehendi possit, de quo iam nimium etiam diu disputo,
quam sapientem nihil opinari, id est, numquam adsentiri rei vel falsae vel
incognitae. 60. Restat illud, quod dicunt, veri inveniendi causa contra
omnia dici oportere et pro omnibus. Volo igitur videre quid invenerint. Non
solemus, inquit, ostendere. Quae sunt tandem ista mysteria? aut cur
celatis, quasi turpe aliquid, sententiam vestram? Ut, qui audient, inquit,
ratione potius quam auctoritate ducantur. Quid, si utroque? num peius est?
Unum tamen illud non celant, nihil esse quod percipi possit. An in eo
auctoritas nihil obest? Mihi quidem videtur vel plurimum. Quis enim ista
tam aperte perspicueque et perversa et falsa secutus esset, nisi tanta in
Arcesila, multo etiam maior in Carneade et copia rerum et dicendi vis
fuisset?

XIX. 61. Haec Antiochus fere et Alexandreae tum et multis annis post, multo
etiam adseverantius, in Syria cum esset mecum, paulo ante quam est mortuus.
Sed iam confirmata causa te, hominem amicissimum--me autem appellabat--et
aliquot annis minorem natu, non dubitabo monere: Tune, cum tantis laudibus
philosophiam extuleris Hortensiumque nostrum dissentientem commoveris, eam
philosophiam sequere quae confundit vera cum falsis, spoliat nos iudicio,
privat approbatione, omnibus orbat sensibus? Et Cimmeriis quidem, quibus
adspectum solis sive deus aliquis sive natura ademerat sive eius loci, quem
incolebant, situs, ignes tamen aderant, quorum illis uti lumine licebat,
isti autem, quos tu probas, tantis offusis tenebris ne scintillam quidem
ullam nobis ad dispiciendum reliquerunt: quos si sequamur, iis vinculis
simus adstricti, ut nos commovere nequeamus. 62. Sublata enim adsensione
omnem et motum animorum et actionem rerum sustulerunt: quod non modo recte
fieri, sed omnino fieri non potest. Provide etiam ne uni tibi istam
sententiam minime liceat defendere. An tu, cum res occultissimas aperueris
in lucemque protuleris iuratusque dixeris ea te comperisse, quod mihi
quoque licebat, qui ex te illa cognoveram, negabis esse rem ullam quae
cognosci, comprehendi, percipi possit? Vide, quaeso, etiam atque etiam ne
illarum quoque rerum pulcherrimarum a te ipso minuatur auctoritas. Quae cum
dixisset ille, finem fecit. 63. Hortensius autem vehementer admirans, quod
quidem perpetuo Lucullo loquente fecerat, ut etiam manus saepe tolleret,
nec mirum: nam numquam arbitror contra Academiam dictum esse subtilius, me
quoque, iocansne an ita sentiens--non enim satis intellegebam--, coepit
hortari, ut sententia desisterem. Tum mihi Catulus: Si te, inquit, Luculli
oratio flexit, quae est habita memoriter, accurate, copiose, taceo neque te
quo minus, si tibi ita videatur, sententiam mutes deterrendum puto. Illud
vero non censuerim, ut eius auctoritate moveare. Tantum enim non te modo
monuit, inquit adridens, ut caveres ne quis improbus tribunus plebis,
quorum vides quanta copia semper futura sit, adriperet te et in contione
quaereret qui tibi constares, cum idem negares quicquam certi posse
reperiri, idem te comperisse dixisses. Hoc, quaeso, cave ne te terreat. De
causa autem ipsa malim quidem te ab hoc dissentire. Sin cesseris, non magno
opere mirabor. Memini enim Antiochum ipsum, cum annos multos alia
sensisset, simul ac visum sit, sententia destitisse. Haec cum dixisset
Catulus, me omnes intueri.

XX. 64. Tum ego non minus commotus quam soleo in causis maioribus, huius
modi quadam oratione sum exorsus: Me, Catule, oratio Luculli de ipsa re ita
movit, ut docti hominis et copiosi et parati et nihil praetereuntis eorum,
quae pro illa causa dici possent, non tamen ut ei respondere posse
diffiderem. Auctoritas autem tanta plane me movebat, nisi tu opposuisses
non minorem tuam. Adgrediar igitur, si pauca ante quasi de fama mea dixero.
65. Ego enim si aut ostentatione aliqua adductus aut studio certandi ad
hanc potissimum philosophiam me applicavi, non modo stultitiam meam, sed
etiam mores et naturam condemnandam puto. Nam, si in minimis rebus
pertinacia reprehenditur, calumnia etiam coercetur, ego de omni statu
consilioque totius vitae aut certare cum aliis pugnaciter aut frustrari cum
alios tum etiam me ipsum velim? Itaque, nisi ineptum putarem in tali
disputatione id facere, quod, cum de re publica disceptatur, fieri interdum
solet, iurarem per Iovem deosque penates me et ardere studio veri
reperiendi et ea sentire, quae dicerem. 66. Qui enim possum non cupere
verum invenire, cum gaudeam, si simile veri quid invenerim? Sed, ut hoc
pulcherrimum esse iudico, vera videre, sic pro veris probare falsa
turpissimum est. Nec tamen ego is sum, qui nihil umquam falsi approbem, qui
numquam adsentiar, qui nihil opiner, sed quaerimus de sapiente. Ego vero
ipse et magnus quidem sum opinator--non enim sum sapiens--et meas
cogitationes sic dirigo, non ad illam parvulam Cynosuram,

  'Qua fidunt duce nocturna Phoenices in alto,'

ut ait Aratus, eoque directius gubernant, quod eam tenent,

  'Quae cursu interiore, brevi convertitur orbe,'

sed Helicen et clarissimos Septemtriones, id est, rationes has latiore
specie, non ad tenue elimatas. Eo fit ut errem et vager latius. Sed non de
me, ut dixi, sed de sapiente quaeritur. Visa enim ista cum acriter mentem
sensumve pepulerunt, accipio iisque interdum etiam adsentior, nec percipio
tamen; nihil enim arbitror posse percipi. Non sum sapiens; itaque visis
cedo nec possum resistere. Sapientis autem hanc censet Arcesilas vim esse
maximam, Zenoni adsentiens, cavere ne capiatur, ne fallatur videre. Nihil
est enim ab ea cogitatione, quam habemus de gravitate sapientis, errore,
levitate, temeritate diiunctius. Quid igitur loquar de firmitate sapientis?
quem quidem nihil opinari tu quoque, Luculle, concedis. Quod quoniam a te
probatur--ut praepostere tecum agam, mox referam me ad ordinem--haec primum
conclusio quam habeat vim considera.

XXI. 67. Si ulli rei sapiens adsentietur umquam, aliquando etiam
opinabitur: numquam autem opinabitur: nulli igitur rei adsentietur. Hanc
conclusionem Arcesilas probabat: confirmabat enim et primum et secundum.
Carneades non numquam secundum illud dabat: adsentiri aliquando. Ita
sequebatur etiam opinari, quod tu non vis et recte, ut mihi videris. Sed
illud primum, sapientem, si adsensurus esset, etiam opinaturum, falsum esse
et Stoici dicunt et eorum adstipulator Antiochus: posse enim eum falsa a
veris et quae non possint percipi ab iis, quae possint, distinguere. 68.
Nobis autem primum, etiam si quid percipi possit, tamen ipsa consuetudo
adsentiendi periculosa esse videtur et lubrica. Quam ob rem cum tam
vitiosum esse constet adsentiri quicquam aut falsum aut incognitum,
sustinenda est potius omnis adsensio, ne praecipitet, si temere
processerit. Ita enim finitima sunt falsa veris, eaque, quae percipi non
possunt, _iis quae possunt_--si modo ea sunt quaedam: iam enim videbimus--,
ut tam in praecipitem locum non debeat se sapiens committere. Sin autem
omnino nihil esse quod percipi possit a me sumpsero et, quod tu mihi das,
accepero, sapientem nihil opinari, effectum illud erit, sapientem adsensus
omnes cohibiturum, ut videndum tibi sit, idne malis an aliquid opinaturum
esse sapientem. Neutrum, inquies, illorum. Nitamur igitur, nihil posse
percipi: etenim de eo omnis est controversia.

XXII. 69. Sed prius pauca cum Antiocho, qui haec ipsa, quae a me
defenduntur, et didicit apud Philonem tam diu, ut constaret diutius
didicisse neminem, et scripsit de his rebus acutissime, et idem haec non
acrius accusavit in senectute quam antea defensitaverat. Quamvis igitur
fuerit acutus, ut fuit, tamen inconstantia levatur auctoritas. Quis enim
iste dies illuxerit quaero, qui illi ostenderit eam, quam multos annos esse
negitavisset, veri et falsi notam. Excogitavit aliquid? Eadem dicit quae
Stoici. Poenituit illa sensisse? Cur non se transtulit ad alios et maxime
ad Stoicos? eorum enim erat propria ista dissensio. Quid? eum Mnesarchi
poenitebat? quid? Dardani? qui erant Athenis tum principes Stoicorum.
Numquam a Philone discessit, nisi postea quam ipse coepit qui se audirent
habere. 70. Unde autem subito vetus Academia revocata est? Nominis
dignitatem videtur, cum a re ipsa descisceret, retinere voluisse, quod
erant qui illum gloriae causa facere dicerent, sperare etiam fore ut ii,
qui se sequerentur, Antiochii vocarentur. Mihi autem magis videtur non
potuisse sustinere concursum omnium philosophorum. Etenim de ceteris sunt
inter illos non nulla communia: haec Academicorum est una sententia, quam
reliquorum philosophorum nemo probet. Itaque cessit, et ut ii, qui sub
Novis solem non ferunt, item ille, cum aestuaret, veterum, ut Maenianorum,
sic Academicorum umbram secutus est. 71. Quoque solebat uti argumento tum,
cum ei placebat nihil posse percipi, cum quaereret, Dionysius ille
Heracleotes utrum comprehendisset certa illa nota, qua adsentiri dicitis
oportere, illudne, quod multos annos tenuisset Zenonique magistro
credidisset, honestum quod esset, id bonum solum esse, an quod postea
defensitavisset, honesti inane nomen esse, voluptatem esse summum bonum:
qui ex illius commutata sententia docere vellet nihil ita signari in animis
nostris a vero posse, quod non eodem modo possit a falso, is curavit _ut_
quod argumentum ex Dionysio ipse sumpsisset, ex eo ceteri sumerent. Sed cum
hoc alio loco plura, nunc ad ea, quae a te, Luculle, dicta sunt.

XXIII. 72. Et primum quod initio dixisti videamus quale sit: similiter a
nobis de antiquis philosophis commemorari atque seditiosi solerent claros
viros, sed tamen popularis aliquos nominare. Illi cum res _non_ bonas
tractent, similes bonorum videri volunt. Nos autem dicimus ea nobis videri,
quae vosmet ipsi nobilissimis philosophis placuisse conceditis. Anaxagoras
nivem nigram dixit esse. Ferres me, si ego idem dicerem? Tu, ne si
dubitarem quidem. At quis est? num hic sophistes?--sic enim appellabantur
ii, qui ostentationis aut quaestus causa philosophabantur--: maxima fuit et
gravitatis et ingeni gloria. 73. Quid loquar de Democrito? Quem cum eo
conferre possumus non modo ingeni magnitudine, sed etiam animi? qui ita sit
ausus ordiri: 'Haec loquor de universis.' Nihil excipit de quo non
profiteatur. Quid enim esse potest extra universa? quis hunc philosophum
non anteponit Cleanthi, Chrysippo, reliquis inferioris aetatis? qui mihi
cum illo collati quintae classis videntur. Atque is non hoc dicit, quod
nos, qui veri esse aliquid non negamus, percipi posse negamus; ille verum
plane negat esse: sensus quidem non obscuros dicit, sed tenebricosos: sic
enim appellat [eos]. Is, qui hunc maxime est admiratus, Chius Metrodorus
initio libri, qui est de natura: 'Nego,' inquit, 'scire nos sciamusne
aliquid an nihil sciamus, ne id ipsum quidem, nescire aut scire, scire nos,
nec omnino sitne aliquid an nihil sit.' 74. Furere tibi Empedocles videtur:
at mihi dignissimum rebus iis, de quibus loquitur, sonum fundere. Num ergo
is excaecat nos aut orbat sensibus, si parum magnam vim censet in iis esse
ad ea, quae sub eos subiecta sunt, iudicanda? Parmenides, Xenophanes, minus
bonis quamquam versibus, sed tamen illi versibus increpant eorum
adrogantiam quasi irati, qui, cum sciri nihil possit, audeant se scire
dicere. Et ab iis aiebas removendum Socratem et Platonem. Cur? an de ullis
certius possum dicere? Vixisse cum iis equidem videor: ita multi sermones
perscripti sunt, e quibus dubitari non possit quin Socrati nihil sit visum
sciri posse. Excepit unum tantum, 'scire se nihil se scire,' nihil amplius.
Quid dicam de Platone? qui certe tam multis libris haec persecutus non
esset, nisi probavisset. Ironiam enim alterius, perpetuam praesertim, nulla
fuit ratio persequi.

XXIV. 75. Videorne tibi, non ut Saturninus, nominare modo illustris
homines, sed imitari numquam nisi clarum, nisi nobilem? Atqui habebam
molestos vobis, sed minutos, Stilponem, Diodorum, Alexinum, quorum sunt
contorta et aculeata quaedam σοφισματα; sic enim appellantur fallaces
conclusiunculae. Sed quid eos colligam, cum habeam Chrysippum, qui fulcire
putatur porticum Stoicorum? Quam multa ille contra sensus, quam multa
contra omnia, quae in consuetudine probantur! At dissolvit idem. Mihi
quidem non videtur: sed dissolverit sane. Certe tam multa non collegisset,
quae nos fallerent probabilitate magna, nisi videret iis resisti non facile
posse. 76. Quid Cyrenaici _tibi_ videntur, minime contempti philosophi? Qui
negant esse quicquam quod percipi possit extrinsecus: ea se sola percipere,
quae tactu intimo sentiant, ut dolorem, ut voluptatem: neque se quo quid
colore aut quo sono sit scire, sed tantum sentire adfici se quodam modo.

Satis multa de auctoribus. Quamquam ex me quaesieras nonne putarem post
illos veteres tot saeculis inveniri verum potuisse tot ingeniis tantisque
studiis quaerentibus. Quid inventum sit paulo post videro, te ipso quidem
iudice. Arcesilam vero non obtrectandi causa cum Zenone pugnavisse, sed
verum invenire voluisse sic intellegitur. 77. Nemo, inquam, superiorum non
modo expresserat, sed ne dixerat quidem posse hominem nihil opinari, nec
solum posse, sed ita necesse esse sapienti. Visa est Arcesilae cum vera
sententia tum honesta et digna sapiente. Quaesivit de Zenone fortasse quid
futurum esset, si nec percipere quicquam posset sapiens nec opinari
sapientis esset. Ille, credo, nihil opinaturum, quoniam esset, quod percipi
posset. Quid ergo id esset? Visum, credo. Quale igitur visum? tum illum ita
definisse, ex eo, quod esset, sicut esset, impressum et signatum et
effictum. Post requisitum etiamne, si eiusdem modi esset visum verum, quale
vel falsum. Hic Zenonem vidisse acute nullum esse visum quod percipi
posset, si id tale esset ab eo, quod est, ut eiusdem modi ab eo, quod non
est, posset esse. Recte consensit Arcesilas; ad definitionem additum: neque
enim falsum percipi posse neque verum, si esset tale, quale vel falsum.
Incubuit autem in eas disputationes, ut doceret nullum tale esse visum a
vero, ut non eiusdem modi etiam a falso possit esse. 78. Haec est una
contentio, quae adhuc permanserit. Nam illud, nulli rei adsensurum esse
sapientem, nihil ad hanc controversiam pertinebat. Licebat enim nihil
percipere et tamen opinari, quod a Carneade dicitur probatum: equidem
Clitomacho plus quam Philoni aut Metrodoro credens, hoc magis ab eo
disputatum quam probatum puto. Sed id omittamus. Illud certe opinatione et
perceptione sublata sequitur, omnium adsensionum retentio, ut, si ostendero
nihil posse percipi, tu concedas numquam adsensurum esse.

XXV. 79. Quid ergo est quod percipi possit, si ne sensus quidem vera
nuntiant? quos tu, Luculle, communi loco defendis: quod ne [id] facere
posses, idcirco heri non necessario loco contra sensus tam multa dixeram.
Tu autem te negas infracto remo neque columbae collo commoveri. Primum cur?
Nam et in remo sentio non esse id, quod videatur, et in columba pluris
videri colores nec esse plus uno. Deinde nihilne praeterea diximus?--Manent
illa omnia, iacet ista causa: veracis suos esse sensus dicit.--Igitur
semper auctorem habes eum, qui magno suo periculo causam agat! Eo enim rem
demittit Epicurus, si unus sensus semel in vita mentitus sit, nulli umquam
esse credendum. 80. Hoc est verum esse, confidere suis testibus et
importune insistere! Itaque Timagoras Epicureus negat sibi umquam, cum
oculum torsisset, duas ex lucerna flammulas esse visas: opinionis enim esse
mendacium, non oculorum. Quasi quaeratur quid sit, non quid videatur. Sed
hic quidem maiorum similis: tu vero, qui visa sensibus alia vera dicas
esse, alia falsa, qui ea distinguis? Desine, quaeso, communibus locis: domi
nobis ista nascuntur. Si, inquis, deus te interroget: Sanis modo et
integris sensibus, num amplius quid desideras? quid respondeas?--Utinam
quidem roget? Audiret quam nobiscum male ageret. Ut enim vera videamus,
quam longe videmus? Ego Catuli Cumanum ex hoc loco video, Pompeianum non
cerno, neque quicquam interiectum est quod obstet, sed intendi acies
longius non potest. O praeclarum prospectum! Puteolos videmus: at
familiarem nostrum C. Avianium, fortasse in porticu Neptuni ambulantem, non
videmus. 81. At ille nescio qui, qui in scholis nominari solet, mille et
octingenta stadia quod abesset videbat: quaedam volucres longius.
Responderem igitur audacter isti vestro deo me plane his oculis non esse
contentum. Dicet me acrius videre quam illos pisces fortasse qui neque
videntur a nobis et nunc quidem sub oculis sunt neque ipsi nos suspicere
possunt. Ergo ut illis aqua, sic nobis aër crassus offunditur. At amplius
non desideramus. Quid? talpam num desiderare lumen putas? Neque tam
quererer cum deo, quod parum longe quam quod falsum viderem. Videsne navem
illam? Stare nobis videtur: at iis, qui in nave sunt, moveri haec villa.
Quaere rationem cur ita videatur: quam ut maxime inveneris, quod haud scio
an non possis, non tu verum testem habere, sed eum non sine causa falsum
testimonium dicere ostenderis.

XXVI. 82. Quid ego de nave? Vidi enim a te remum contemni. Maiora fortasse
quaeris. Quid potest esse sole maius? quem mathematici amplius duodeviginti
partibus confirmant maiorem esse quam terram. Quantulus nobis videtur! Mihi
quidem quasi pedalis. Epicurus autem posse putat etiam minorem esse eum
quam videatur, sed non multo: ne maiorem quidem multo putat esse vel tantum
esse, quantus videatur, ut oculi aut nihil mentiantur aut non multum. Ubi
igitur illud est semel? Sed ab hoc credulo, qui numquam sensus mentiri
putat, discedamus: qui ne nunc quidem, cum ille sol, qui tanta incitatione
fertur, ut celeritas eius quanta sit ne cogitari quidem possit, tamen nobis
stare videatur. 83. Sed, ut minuam controversiam, videte, quaeso, quam in
parvo lis sit. Quattuor sunt capita, quae concludant nihil esse quod nosci,
percipi, comprehendi possit, de quo haec tota quaestio est. E quibus primum
est esse aliquod visum falsum, secundum non posse id percipi, tertium,
inter quae visa nihil intersit, fieri non posse ut eorum alia percipi
possint, alia non possint, quartum nullum esse visum verum a sensu
profectum, cui non appositum sit visum aliud, quod ab eo nihil intersit
quodque percipi non possit. Horum quattuor capitum secundum et tertium
omnes concedunt. Primum Epicurus non dat; vos, quibuscum res est, id quoque
conceditis. Omnis pugna de quarto est. 84. Qui igitur P. Servilium Geminum
videbat, si Quintum se videre putabat, incidebat in eius modi visum, quod
percipi non posset, quia nulla nota verum distinguebatur a falso: qua
distinctione sublata quam haberet in C. Cotta, qui bis cum Gemino consul
fuit, agnoscendo eius modi notam, quae falsa esse non posset? Negas tantam
similitudinem in rerum natura esse. Pugnas omnino, sed cum adversario
facili. Ne sit sane: videri certe potest. Fallet igitur sensum, et si una
fefellerit similitudo, dubia omnia reddiderit. Sublato enim iudicio illo,
quo oportet agnosci, etiam si ipse erit, quem videris, qui tibi videbitur,
tamen non ea nota iudicabis, qua dicis oportere, ut non possit esse eiusdem
modi falsa. 85. Quando igitur potest tibi P. Geminus Quintus videri, quid
habes explorati cur non possit tibi Cotta videri qui non sit, quoniam
aliquid videtur esse, quod non est? Omnia dicis sui generis esse, nihil
esse idem, quod sit aliud. Stoicum est quidem nec admodum credibile 'nullum
esse pilum omnibus rebus talem, qualis sit pilus alius, nullum granum.'
Haec refelli possunt, sed pugnare nolo. Ad id enim, quod agitur, nihil
interest omnibusne partibus visa res nihil differat an internosci non
possit, etiam si differat. Sed, si hominum similitudo tanta esse non
potest, ne signorum quidem? Dic mihi, Lysippus eodem aere, eadem
temperatione, eodem caelo atque ceteris omnibus, centum Alexandros eiusdem
modi facere non posset? Qua igitur notione discerneres? 86. Quid? si in
eius_dem_ modi cera centum sigilla hoc anulo impressero, ecquae poterit in
agnoscendo esse distinctio? an tibi erit quaerendus anularius aliqui,
quoniam gallinarium invenisti Deliacum illum, qui ova cognosceret?

XXVII. Sed adhibes artem advocatam etiam sensibus. Pictor videt quae nos
non videmus et, simul inflavit tibicen, a perito carmen agnoscitur. Quid?
hoc nonne videtur contra te valere, si sine magnis artificiis, ad quae
pauci accedunt, nostri quidem generis admodum, nec videre nec audire
possimus? Iam illa praeclara, quanto artificio esset sensus nostros
mentemque et totam constructionem hominis fabricata natura! 87. Cur non
extimescam opinandi temeritatem? Etiamne hoc adfirmare potes, Luculle, esse
aliquam vim, cum prudentia et consilio scilicet, quae finxerit vel, ut tuo
verbo utar, quae fabricata sit hominem? Qualis ista fabrica est? ubi
adhibita? quando? cur? quo modo? Tractantur ista ingeniose: disputantur
etiam eleganter. Denique videantur sane, ne adfirmentur modo. Sed de
physicis mox et quidem ob eam causam, ne tu, qui idem me facturum paulo
ante dixeris, videare mentitus. Sed ut ad ea, quae clariora sunt, veniam,
res iam universas profundam, de quibus volumina impleta sunt non a nostris
solum, sed etiam a Chrysippo:--de quo queri solent Stoici, dum studiose
omnia conquisierit contra sensus et perspicuitatem contraque omnem
consuetudinem contraque rationem, ipsum sibi respondentem inferiorem
fuisse, itaque ab eo armatum esse Carneadem.--88. Ea sunt eius modi, quae a
te diligentissime tractata sunt. Dormientium et vinolentorum et furiosorum
visa imbecilliora esse dicebas quam vigilantium, siccorum, sanorum. Quo
modo? quia, cum experrectus esset Ennius, non diceret 'se vidisse Homerum,
sed visum esse,' Alcmaeo autem:

  'Sed mihi ne utiquam cor consentit ...'

Similia de vinolentis. Quasi quisquam neget et qui experrectus sit, eum
somnia re_ri_ et cuius furor consederit, putare non fuisse ea vera, quae
essent sibi visa in furore. Sed non id agitur: tum, cum videbantur, quo
modo viderentur, id quaeritur. Nisi vero Ennium non putamus ita totum illud
audivisse,

  'O pietas animi ...',

si modo id somniavit, ut si vigilans audiret. Experrectus enim potuit illa
visa putare, ut erant, somnia: dormienti vero aeque ac vigilanti
probabantur. Quid? Iliona somno illo:

  'Mater, te appello ...'

nonne ita credit filium locutum, ut experrecta etiam crederet? Unde enim
illa:

'Age adsta: mane, audi: iterandum eadem istaec mihi!' num videtur minorem
habere visis quam vigilantes fidem?

XXVIII. 89. Quid loquar de insanis? qualis tandem fuit adfinis tuus,
Catule, Tuditanus? quisquam sanissimus tam certa putat quae videt quam is
putabat quae videbantur? Quid ille, qui:

  'Video, video te. Vive, Ulixes, dum licet,'

nonne etiam bis exclamavit se videre, cum omnino non videret? Quid? apud
Euripidem Hercules, cum, ut Eurysthei filios, ita suos configebat sagittis,
cum uxorem interemebat, cum conabatur etiam patrem, non perinde movebatur
falsis, ut veris moveretur? Quid? ipse Alcmaeo tuus, qui negat 'cor sibi
cum oculis consentire,' nonne ibidem incitato furore:

  'unde haec flamma oritur?'

et illa deinceps:

  'Incedunt, incedunt: adsunt, _adsunt_, me expetunt:'

Quid? cum virginis fidem implorat:

  'Fer mi auxilium, pestem abige a me, flammiferam
      hanc vim, quae me excruciat!
  Caerulea incinctae angui incedunt, circumstant
      cum ardentibus taedis.'

Num dubitas quin sibi haec videre videatur? Itemque cetera:

  'Intendit crinitus Apollo
  arcum auratum, luna innixus:
  Diana facem iacit a laeva.'

90. Qui magis haec crederet, si essent, quam credebat, quia videbantur?
Apparet enim iam 'cor cum oculis consentire.' Omnia autem haec proferuntur,
ut illud efficiatur, quo certius nihil potest esse, inter visa vera et
falsa ad animi adsensum nihil interesse. Vos autem nihil agitis, cum illa
falsa vel furiosorum vel somniantium recordatione ipsorum refellitis. Non
enim id quaeritur, qualis recordatio fieri soleat eorum, qui experrecti
sint, aut eorum, qui furere destiterint, sed qualis visio fuerit aut
furentium aut somniantium tum cum movebantur. Sed abeo a sensibus.

91. Quid est quod ratione percipi possit? Dialecticam inventam esse
dicitis, veri et falsi quasi disceptatricem et iudicem. Cuius veri et
falsi? et in qua re? In geometriane quid sit verum aut falsum dialecticus
iudicabit an in litteris an in musicis? At ea non novit. In philosophia
igitur. Sol quantus sit quid ad illum? Quod sit summum bonum quid habet ut
queat iudicare? Quid igitur iudicabit? quae coniunctio, quae diiunctio vera
sit, quid ambigue dictum sit, quid sequatur quamque rem, quid repugnet? Si
haec et horum similia iudicat, de se ipsa iudicat. Plus autem pollicebatur.
Nam haec quidem iudicare ad ceteras res, quae sunt in philosophia multae
atque magnae, non est satis. 92. Sed quoniam tantum in ea arte ponitis,
videte ne contra vos tota nata sit: quae primo progressu festive tradit
elementa loquendi et ambiguorum intellegentiam concludendique rationem, tum
paucis additis venit ad soritas, lubricum sane et periculosum locum, quod
tu modo dicebas esse vitiosum interrogandi genus.

XXIX. Quid ergo? istius vitii num nostra culpa est? Rerum natura nullam
nobis dedit cognitionem finium, ut ulla in re statuere possimus quatenus.
Nec hoc in acervo tritici solum, unde nomen est, sed nulla omnino in re
minutatim interrogati, dives pauper, clarus obscurus sit, multa pauca,
magna parva, longa brevia, lata angusta, quanto aut addito aut dempto
certum respondeamus [non] habemus.--93. At vitiosi sunt soritae.--Frangite
igitur eos, si potestis, ne molesti sint. Erunt enim, nisi cavetis. Cautum
est, inquit. Placet enim Chrysippo, cum gradatim interrogetur, verbi causa,
tria pauca sint anne multa, aliquanto prius quam ad multa perveniat
quiescere, id est, quod ab his dicitur, ‛ησυχαζειν. Per me vel stertas
licet, inquit Carneades, non modo quiescas. Sed quid proficit? Sequitur
enim, qui te ex somno excitet et eodem modo interroget. Quo in numero
conticuisti, si ad eum numerum unum addidero, multane erunt? Progrediere
rursus, quoad videbitur. Quid plura? hoc enim fateris, neque ultimum te
paucorum neque primum multorum respondere posse. Cuius generis error ita
manat, ut non videam quo non possit accedere. 94. Nihil me laedit, inquit:
ego enim, ut agitator callidus, prius quam ad finem veniam, equos
sustinebo, eoque magis, si locus is, quo ferentur equi, praeceps erit. Sic
me, inquit, ante sustineo nec diutius captiose interroganti respondeo. Si
habes quod liqueat neque respondes, superbus es: si non habes, ne tu quidem
percipis. Si, quia obscura, concedo. Sed negas te usque ad obscura
progredi. Illustribus igitur rebus insistis. Si id tantum modo, ut taceas,
nihil adsequeris. Quid enim ad illum, qui te captare volt, utrum tacentem
irretiat te an loquentem? Sin autem usque ad novem, verbi gratia, sine
dubitatione respondes pauca esse, in decimo insistis: etiam a certis et
illustrioribus cohibes adsensum. Hoc idem me in obscuris facere non sinis.
Nihil igitur te contra soritas ars ista adiuvat, quae nec augentis nec
minuentis quid aut primum sit aut postremum docet. 95. Quid? quod eadem
illa ars, quasi Penelope telam retexens, tollit ad extremum superiora.
Utrum ea vestra an nostra culpa est? Nempe fundamentum dialecticae est,
quidquid enuntietur--id autem appellant αξιωμα, quod est quasi effatum--,
aut verum esse aut falsum. Quid igitur? haec vera an falsa sunt? Si te
mentiri dicis idque verum dicis, mentiris _an_ verum dicis? Haec scilicet
inexplicabilia esse dicitis. Quod est odiosius quam illa, quae nos non
comprehensa et non percepta dicimus.

XXX. Sed hoc omitto. Illud quaero, si ista explicari non possunt, nec eorum
ullum iudicium invenitur, ut respondere possitis verane an falsa sint, ubi
est illa definitio: 'effatum esse id, quod aut verum aut falsum sit'? Rebus
sumptis adiungam ex his sequendas esse alias, alias improbandas, quae sint
in genere contrario. 96. Quo modo igitur hoc conclusum esse iudicas? 'Si
dicis _nunc lucere et verum dicis, lucet; dicis autem_ nunc lucere et verum
dicis: lucet igitur.' Probatis certe genus et rectissime conclusum dicitis.
Itaque in docendo eum primum concludendi modum traditis. Aut quidquid
igitur eodem modo concluditur probabitis aut ars ista nulla est. Vide ergo
hanc conclusionem probaturusne sis: 'Si dicis te mentiri verumque dicis,
mentiris; dicis autem te mentiri verumque dicis, mentiris igitur.' Qui
potes hanc non probare, cum probaveris eiusdem generis superiorem? Haec
Chrysippea sunt, ne ab ipso quidem dissoluta. Quid enim faceret huic
conclusioni? 'Si lucet, lucet; lucet autem: lucet igitur.' Cederet
scilicet. Ipsa enim ratio conexi, cum concesseris superius, cogit inferius
concedere. Quid ergo haec ab illa conclusione differt? 'Si mentiris,
mentiris: mentiris autem: mentiris igitur.' Hoc negas te posse nec
approbare nec improbare. 97. Qui igitur magis illud? Si ars, si ratio, si
via, si vis denique conclusionis valet, eadem est in utroque. Sed hoc
extremum eorum est: postulant ut excipiantur haec inexplicabilia. Tribunum
aliquem censeo adeant: a me istam exceptionem numquam impetrabunt. Etenim
cum ab Epicuro, qui totam dialecticam et contemnit et irridet, non
impetrent ut verum esse concedat quod ita effabimur, 'aut vivet cras
Hermarchus aut non vivet' cum dialectici sic statuant, omne, quod ita
diiunctum sit, quasi 'aut etiam aut non,' non modo verum esse, sed etiam
necessarium: vide quam sit catus is, quem isti tardum putant. Si enim,
inquit, alterutrum concessero necessarium esse, necesse erit cras
Hermarchum aut vivere aut non vivere; nulla autem est in natura rerum talis
necessitas. Cum hoc igitur dialectici pugnent, id est, Antiochus et Stoici:
totam enim evertit dialecticam. Nam si e contrariis diiunctio--contraria
autem ea dico, cum alterum aiat, alterum neget, si talis diiunctio falsa
potest esse, nulla vera est. 98. Mecum vero quid habent litium, qui ipsorum
disciplinam sequor? Cum aliquid huius modi inciderat, sic ludere Carneades
solebat: 'Si recte conclusi, teneo: sin vitiose, minam Diogenes reddet.' Ab
eo enim Stoico dialecticam didicerat: haec autem merces erat dialecticorum.
Sequor igitur eas vias, quas didici ab Antiocho, nec reperio quo modo
iudicem 'si lucet, lucet,' verum esse ob eam causam, quod ita didici, omne,
quod ipsum ex se conexum sit, verum esse, non iudicem 'si mentiris,
mentiris,' eodem modo [esse] conexum. Aut igitur hoc et illud aut, nisi
hoc, ne illud quidem iudicabo.

XXXI. Sed, ut omnes istos aculeos et totum tortuosum genus disputandi
relinquamus ostendamusque qui simus, iam explicata tota Carneadis sententia
Antiochea ista corruent universa. Nec vero quicquam ita dicam, ut quisquam
id fingi suspicetur: a Clitomacho sumam, qui usque ad senectutem cum
Carneade fuit, homo et acutus, ut Poenus, et valde studiosus ac diligens.
Et quattuor eius libri sunt de sustinendis adsensionibus. Haec autem, quae
iam dicam, sunt sumpta de primo. 99. Duo placet esse Carneadi genera
visorum, in uno hanc divisionem: 'alia visa esse quae percipi possint, alia
quae non possint,' in altero autem: 'alia visa esse probabilia; alia non
probabilia.' Itaque, quae contra sensus contraque perspicuitatem dicantur,
ea pertinere ad superiorem divisionem: contra posteriorem nihil dici
oportere: qua re ita placere: tale visum nullum esse, ut perceptio
consequeretur, ut autem probatio, multa. Etenim contra naturam esset, si
probabile nihil esset. Et sequitur omnis vitae ea, quam tu, Luculle,
commemorabas, eversio. Itaque et sensibus probanda multa sunt, teneatur
modo illud, non inesse in iis quicquam tale, quale non etiam falsum nihil
ab eo differens esse possit. Sic, quidquid acciderit specie probabile, si
nihil se offeret quod sit probabilitati illi contrarium, utetur eo sapiens
ac sic omnis ratio vitae gubernabitur. Etenim is quoque, qui a vobis
sapiens inducitur, multa sequitur probabilia, non comprehensa neque
percepta neque adsensa, sed similia veri: quae nisi probet, omnis vita
tollatur. 100. Quid enim? conscendens navem sapiens num comprehensum animo
habet atque perceptum se ex sententia navigaturum? Qui potest? Sed si iam
ex hoc loco proficiscatur Puteolos stadia triginta, probo navigio, bono
gubernatore, hac tranquillitate, probabile videatur se illuc venturum esse
salvum. Huius modi igitur visis consilia capiet et agendi et non agendi,
faciliorque erit, ut albam esse nivem probet, quam erat Anaxagoras, qui id
non modo ita esse negabat, sed sibi, quia sciret aquam nigram esse, unde
illa concreta esset, albam ipsam esse, ne videri quidem. 101. Et quaecumque
res eum sic attinget, ut sit visum illud probabile neque ulla re impeditum,
movebitur. Non enim est e saxo sculptus aut e robore dolatus, habet corpus,
habet animum, movetur mente, movetur sensibus, ut ei multa vera videantur,
neque tamen habere insignem illam et propriam percipiendi notam: eoque
sapientem non adsentiri, quia possit eiusdem modi exsistere falsum aliquod,
cuius modi hoc verum. Neque nos contra sensus aliter dicimus ac Stoici, qui
multa falsa esse dicunt, longeque aliter se habere ac sensibus videantur.

XXXII. Hoc autem si ita sit, ut unum modo sensibus falsum videatur, praesto
est qui neget rem ullam percipi posse sensibus. Ita nobis tacentibus ex uno
Epicuri capite, altero vestro perceptio et comprehensio tollitur. Quod est
caput Epicuri? 'Si ullum sensus visum falsum est, nihil percipi potest.'
Quod vestrum? 'Sunt falsa sensus visa.' Quid sequitur? ut taceam, conclusio
ipsa loquitur: 'nihil posse percipi.' Non concedo, inquit, Epicuro. Certa
igitur cum illo, qui a te totus diversus est: noli mecum, qui hoc quidem
certe, falsi esse aliquid in sensibus, tibi adsentior. 102. Quamquam nihil
mihi tam mirum videtur quam ista dici, ab Antiocho quidem maxime, cui erant
ea, quae paulo ante dixi, notissima. Licet enim haec quivis arbitratu suo
reprehendat, quod negemus rem ullam percipi posse, certe levior reprehensio
est: quod tamen dicimus esse quaedam probabilia, non videtur hoc satis esse
vobis. Ne sit: illa certe debemus effugere, quae a te vel maxime agitata
sunt: 'nihil igitur cernis? nihil audis? nihil tibi est perspicuum?'
Explicavi paulo ante Clitomacho auctore quo modo ista Carneades diceret.
Accipe quem ad modum eadem dicantur a Clitomacho in eo libro, quem ad C.
Lucilium scripsit poëtam, cum scripsisset isdem de rebus ad L. Censorinum,
eum, qui consul cum M. Manilio fuit. Scripsit igitur his fere verbis--sunt
enim mihi nota, propterea quod earum ipsarum rerum, de quibus agimus, prima
institutio et quasi disciplina illo libro continetur--, sed scriptum est
ita: 103. 'Academicis placere esse rerum eius modi dissimilitudines, ut
aliae probabiles videantur, aliae contra: id autem non esse satis cur alia
posse percipi dicas, alia non posse, propterea quod multa falsa probabilia
sint, nihil autem falsi perceptum et cognitum possit esse.' Itaque ait
vehementer errare eos, qui dicant ab Academia sensus eripi, a quibus
numquam dictum sit aut colorem aut saporem aut sonum nullum esse, illud sit
disputatum, non inesse in his propriam, quae nusquam alibi esset, veri et
certi notam. 104. Quae cum exposuisset, adiungit dupliciter dici adsensus
sustinere sapientem: uno modo, cum hoc intelligatur, omnino eum rei nulli
adsentiri: altero, cum se a respondendo, ut aut approbet quid aut improbet,
sustineat, ut neque neget aliquid neque aiat. Id cum ita sit, alterum
placere, ut numquam adsentiatur, alterum tenere, ut sequens probabilitatem,
ubicumque haec aut occurrat aut deficiat, aut 'etiam' aut 'non' respondere
possit. †Nec, ut placeat, eum, qui de omnibus rebus contineat se ab
adsentiendo, moveri tamen et agere aliquid, reliquit eius modi visa, quibus
ad actionem excitemur: item ea, quae interrogati in utramque partem
respondere possimus, sequentes tantum modo, quod ita visum sit, dum sine
adsensu: neque tamen omnia eius modi visa approbari, sed ea, quae nulla re
impedirentur. 105. Haec si vobis non probamus, sint falsa sane, invidiosa
certe non sunt. Non enim lucem eripimus, sed ea, quae vos percipi
comprehendique, eadem nos, si modo probabilia sint, videri dicimus.

XXXIII. Sic igitur inducto et constituto probabili, et eo quidem expedito,
soluto, libero, nulla re implicato, vides profecto, Luculle, iacere iam
illud tuum perspicuitatis patrocinium. Isdem enim hic sapiens, de quo
loquor, oculis quibus iste vester caelum, terram, mare intuebitur, isdem
sensibus reliqua, quae sub quemque sensum cadunt, sentiet. Mare illud, quod
nunc Favonio nascente purpureum videtur, idem huic nostro videbitur, nec
tamen adsentietur, quia nobismet ipsis modo caeruleum videbatur, mane
ravum, quodque nunc, qua a sole collucet, albescit et vibrat dissimileque
est proximo et continenti, ut, etiam si possis rationem reddere cur id
eveniat, tamen non possis id verum esse, quod videbatur oculis, defendere.
106. Unde memoria, si nihil percipimus? Sic enim quaerebas. Quid? meminisse
visa nisi comprehensa non possumus? Quid? Polyaenus, qui magnus
mathematicus fuisse dicitur, is postea quam Epicuro adsentiens totam
geometriam falsam esse credidit, num illa etiam, quae sciebat, oblitus est?
Atqui, falsum quod est, id percipi non potest, ut vobismet ipsis placet. Si
igitur memoria perceptarum comprehensarumque rerum est, omnia, quae quisque
meminit, habet ea comprehensa atque percepta. Falsi autem comprehendi nihil
potest, et omnia meminit Siron Epicuri dogmata. Vera igitur illa sunt nunc
omnia. Hoc per me licet: sed tibi aut concedendum est ita esse, quod minime
vis, aut memoriam mihi remittas oportet et fateare esse ei locum, etiam si
comprehensio perceptioque nulla sit. 107. Quid fiet artibus? Quibus? Iisne,
quae ipsae fatentur coniectura se plus uti quam scientia, an iis, quae
tantum id, quod videtur, secuntur nec habent istam artem vestram, qua vera
et falsa diiudicent?

Sed illa sunt lumina duo, quae maxime causam istam continent. Primum enim
negatis fieri posse ut quisquam nulli rei adsentiatur. At id quidem
perspicuum est. Cum Panaetius, princeps prope meo quidem iudicio Stoicorum,
ea de re dubitare se dicat, quam omnes praeter eum Stoici certissimam
putant, vera esse haruspicum [_responsa_], auspicia, oracula, somnia,
vaticinationes, seque ab adsensu sustineat: quod is potest facere vel de
iis rebus, quas illi, a quibus ipse didicit, certas habuerint, cur id
sapiens de reliquis rebus facere non possit? An est aliquid, quod positum
vel improbare vel approbare possit, dubitare non possit? an tu in soritis
poteris hoc, cum voles: ille in reliquis rebus non poterit eodem modo
insistere, praesertim cum possit sine adsensione ipsam veri similitudinem
non impeditam sequi? 108. Alterum est, quod negatis actionem ullius rei
posse in eo esse, qui nullam rem adsensu suo comprobet. Primum enim videri
oportet in quo sit etiam adsensus. Dicunt enim Stoici sensus ipsos adsensus
esse, quos quoniam appetitio consequatur, actionem sequi: tolli autem
omnia, si visa tollantur.

XXXIV. Hac de re in utramque partem et dicta sunt et scripta multa, sed
brevi res potest tota confici. Ego enim etsi maximam actionem puto
repugnare visis, obsistere opinionibus, adsensus lubricos sustinere,
credoque Clitomacho ita scribenti, Herculi quendam laborem exanclatum a
Carneade, quod, ut feram et immanem beluam, sic ex animis nostris
adsensionem, id est, opinationem et temeritatem extraxisset, tamen, ut ea
pars defensionis relinquatur, quid impediet actionem eius, qui probabilia
sequitur, nulla re impediente? 109. Hoc, inquit, ipsum impediet, quod
statuet, ne id quidem, quod probet, posse percipi. Iam istuc te quoque
impediet in navigando, in conserendo, in uxore ducenda, in liberis
procreandis plurimisque in rebus, in quibus nihil sequere praeter
probabile.

Et tamen illud usitatum et saepe repudiatum refers, non ut Antipater, sed,
ut ais, 'pressius.' Nam Antipatrum reprehensum, quod diceret consentaneum
esse ei, qui adfirmaret nihil posse comprehendi, id ipsum saltem dicere
posse comprehendi, quod ipsi Antiocho pingue videbatur et sibi ipsum
contrarium. Non enim potest convenienter dici nihil comprehendi posse, si
quicquam comprehendi posse dicatur. Illo modo potius putat urguendum fuisse
Carneadem: cum sapientis nullum decretum esse possit nisi comprehensum,
perceptum, cognitum, ut hoc ipsum decretum, quod sapientis esset, nihil
posse percipi, fateretur esse perceptum. Proinde quasi nullum sapiens aliud
decretum habeat et sine decretis vitam agere possit! 110. Sed ut illa habet
probabilia non percepta, sic hoc ipsum, nihil posse percipi. Nam si in hoc
haberet cognitionis notam, eadem uteretur in ceteris. Quam quoniam non
habet, utitur probabilibus. Itaque non metuit ne confundere omnia videatur
et incerta reddere. Non enim, quem ad modum, si quaesitum ex eo sit,
stellarum numerus par an impar sit, item, si de officio multisque aliis de
rebus, in quibus versatus exercitatusque sit, nescire se dicat. In incertis
enim nihil probabile est, in quibus autem est, in iis non deerit sapienti
nec quid faciat nec quid respondeat. 111. Ne illam quidem praetermisisti,
Luculle, reprehensionem Antiochi--nec mirum: in primis enim est nobilis--,
qua solebat dicere Antiochus Philonem maxime perturbatum. Cum enim
sumeretur, unum, esse quaedam falsa visa, alterum nihil ea differre a
veris, non adtendere, superius illud ea re a se esse concessum, quod
videretur esse quaedam in vivis differentia, eam tolli altero, quo neget
visa a falsis vera differre; nihil tam repugnare. Id ita esset, si nos
verum omnino tolleremus. Non facimus. Nam tam vera quam falsa cernimus. Sed
probandi species est: percipiendi signum nullum habemus.

XXXV. 112. Ac mihi videor nimis etiam nunc agere ieiune. Cum sit enim
campus in quo exsultare possit oratio, cur eam tantas in angustias et in
Stoicorum dumeta compellimus? si enim mihi cum Peripatetico res esset, qui
id percipi posse diceret, 'quod impressum esset e vero,' neque adhiberet
illam magnam accessionem, 'quo modo imprimi non posset a falso,' cum
simplici homine simpliciter agerem nec magno opere contenderem atque etiam,
si, cum ego nihil dicerem posse comprehendi, diceret ille sapientem
interdum opinari, non repugnarem, praesertim ne Carneade quidem huic loco
valde repugnante: nunc quid facere possum? 113. Quaero enim quid sit quod
comprehendi possit. Respondet mihi non Aristoteles aut Theophrastus, ne
Xenocrates quidem aut Polemo, sed qui his minor est: 'tale verum quale
falsum esse non possit.' Nihil eius modo invenio. Itaque incognito nimirum
adsentiar, id est, opinabor. Hoc mihi et Peripatetici et vetus Academia
concedit: vos negatis, Antiochus in primis, qui me valde movet, vel quod
amavi hominem, sicut ille me, vel quod ita iudico, politissimum et
acutissimum omnium nostrae memoriae philosophorum. A quo primum quaero quo
tandem modo sit eius Academiae, cuius esse se profiteatur? Ut omittam alia,
haec duo, de quibus agitur, quis umquam dixit aut veteris Academiae aut
Peripateticorum, vel id solum percipi posse, quod esset verum tale, quale
falsum esse non posset, vel sapientem nihil opinari? Certe nemo. Horum
neutrum ante Zenonem magno opere defensum est. Ego tamen utrumque verum
puto, nec dico temporis causa, sed ita plane probo.

XXXVI. 114. Illud ferre non possum. Tu cum me incognito adsentiri vetes
idque turpissimum esse dicas et plenissimum temeritatis, tantum tibi
adroges, ut exponas disciplinam sapientiae, naturam rerum omnium evolvas,
mores fingas, finis bonorum malorumque constituas, officia describas, quam
vitam ingrediar definias, idemque etiam disputandi et intellegendi iudicium
dicas te et artificium traditurum, perficies ut ego ista innumerabilia
complectens nusquam labar, nihil opiner? Quae tandem ea est disciplina, ad
quam me deducas, si ab hac abstraxeris? Vereor ne subadroganter facias, si
dixeris tuam. Atqui ita dicas necesse est. 115. Neque vero tu solus, sed ad
suam quisque rapiet. Age, restitero Peripateticis, qui sibi cum oratoribus
cognationem esse, qui claros viros a se instructos dicant rem publicam
saepe rexisse, sustinuero Epicureos, tot meos familiaris, tam bonos, tam
inter se amantis viros, Diodoto quid faciam Stoico, quem a puero audivi?
qui mecum vivit tot annos? qui habitat apud me? quem et admiror et diligo?
qui ista Antiochea contemnit? Nostra, inquies, sola vera sunt. Certe sola,
si vera: plura enim vera discrepantia esse non possunt. Utrum igitur nos
impudentes, qui labi nolumus, an illi adrogantes, qui sibi persuaserint
scire se solos omnia? Non me quidem, inquit, sed sapientem dico scire.
Optime: nempe ista scire, quae sunt in tua disciplina. Hoc primum quale
est, a non sapiente explicari sapientiam? Sed discedamus a nobismet ipsis,
de sapiente loquamur, de quo, ut saepe iam dixi, omnis haec quaestio est.

116. In tres igitur partis et a plerisque et a vobismet ipsis distributa
sapientia est. Primum ergo, si placet, quae de natura rerum sint quaesita,
videamus: at illud ante. Estne quisquam tanto inflatus errore, ut sibi se
illa scire persuaserit? Non quaero rationes eas, quae ex coniectura
pendent, quae disputationibus huc et illuc trahuntur, nullam adhibent
persuadendi necessitatem. Geometrae provideant, qui se profitentur non
persuadere, sed cogere, et qui omnia vobis, quae describunt, probant. Non
quaero ex his illa initia mathematicorum, quibus non concessis digitum
progredi non possunt. Punctum esse quod magnitudinem nullam habeat:
extremitatem et quasi libramentum in quo nulla omnino crassitudo sit:
liniamentum sine ulla latitudine [carentem]. Haec cum vera esse concessero,
si adigam ius iurandum sapientem, nec prius quam Archimedes eo inspectante
rationes omnis descripserit eas, quibus efficitur multis partibus solem
maiorem esse quam terram, iuraturum putas? Si fecerit, solem ipsum, quem
deum censet esse, contempserit. 117. Quod si geometricis rationibus non est
crediturus, quae vim adferunt in docendo, vos ipsi ut dicitis, ne ille
longe aberit ut argumentis credat philosophorum, aut, si est crediturus,
quorum potissimum? Omnia enim physicorum licet explicare; sed longum est:
quaero tamen quem sequatur. Finge aliquem nunc fieri sapientem, nondum
esse, quam potissimum sententiam eliget _et_ disciplinam? Etsi quamcumque
eliget, insipiens eliget. Sed sit ingenio divino, quem unum e physicis
potissimum probabit? Nec plus uno poterit. Non persequor quaestiones
infinitas: tantum de principiis rerum, e quibus omnia constant, videamus
quem probet: est enim inter magnos homines summa dissensio.

XXXVII. 118. Princeps Thales, unus e septem, cui sex reliquos concessisse
primas ferunt, ex aqua dixit constare omnia. At hoc Anaximandro, populari
et sodali suo, non persuasit: is enim infinitatem naturae dixit esse, e qua
omnia gignerentur. Post eius auditor Anaximenes infinitum aëra, sed ea,
quae ex eo orirentur, definita: gigni autem terram, aquam, ignem, tum ex
his omnia. Anaxagoras materiam infinitam, sed ex ea particulas, similis
inter se, minutas, eas primum confusas, postea in ordinem adductas a mente
divina. Xenophanes, paulo etiam antiquior, unum esse omnia neque id esse
mutabile et id esse deum neque natum umquam et sempiternum, conglobata
figura: Parmenides ignem, qui moveat terram, quae ab eo formetur:
Leucippus, plenum et inane: Democritus huic in hoc similis, uberior in
ceteris: Empedocles haec pervolgata et nota quattuor: Heraclitus ignem:
Melissus hoc, quod esset infinitum et immutabile, et fuisse semper et fore.
Plato ex materia in se omnia recipiente mundum factum esse censet a deo
sempiternum. Pythagorei ex numeris et mathematicorum initiis proficisci
volunt omnia. Ex his eliget vester sapiens unum aliquem, credo, quem
sequatur: ceteri tot viri et tanti repudiati ab eo condemnatique discedent.
119. Quamcumque vero sententiam probaverit, eam sic animo comprehensam
habebit, ut ea, quae sensibus, nec magis approbabit nunc lucere, quam,
quoniam Stoicus est, hunc mundum esse sapientem, habere mentem, quae et se
et ipsum fabricata sit et omnia moderetur, moveat, regat. Erit ei persuasum
etiam solem, lunam, stellas omnis, terram, mare deos esse, quod quaedam
animalis intellegentia per omnia ea permanet et transeat, fore tamen
aliquando ut omnis hic mundus ardore deflagret.

XXXVIII. Sint ista vera--vides enim iam me fateri aliquid esse veri--,
comprehendi ea tamen et percipi nego. Cum enim tuus iste Stoicus sapiens
syllabatim tibi ista dixerit, veniet flumen orationis aureum fundens
Aristoteles, qui illum desipere dicat: neque enim ortum esse umquam mundum,
quod nulla fuerit novo consilio inito tam praeclari operis inceptio, et ita
esse eum undique aptum, ut nulla vis tantos queat motus mutationemque
moliri, nulla senectus diuturnitate temporum exsistere, ut hic ornatus
umquam dilapsus occidat. Tibi hoc repudiare, illud autem superius sicut
caput et famam tuam defendere necesse erit, cum mihi ne ut dubitem quidem
relinquatur. 120. Ut omittam levitatem temere adsentientium, quanti
libertas ipsa aestimanda est non mihi necesse esse quod tibi est? Cur deus,
omnia nostra causa cum faceret--sic enim voltis--, tantam vim natricum
viperarumque fecerit? cur mortifera tam multa _ac_ perniciosa terra marique
disperserit? Negatis haec tam polite tamque subtiliter effici potuisse sine
divina aliqua sollertia. Cuius quidem vos maiestatem deducitis usque ad
apium formicarumque perfectionem, ut etiam inter deos Myrmecides aliquis
minutorum opusculorum fabricator fuisse videatur. 121. Negas sine deo posse
quicquam. Ecce tibi e transverso Lampsacenus Strato, qui det isti deo
immunitatem magni quidem muneris: sed cum sacerdotes deorum vacationem
habeant, quanto est aequius habere ipsos deos! Negat opera deorum se uti ad
fabricandum mundum. Quaecumque sint, docet omnia effecta esse natura, nec,
ut ille, qui asperis et levibus et hamatis uncinatisque corporibus concreta
haec esse dicat interiecto inani. Somnia censet haec esse Democriti non
docentis, sed optantis. Ipse autem singulas mundi partis persequens,
quidquid aut sit aut fiat, naturalibus fieri aut factum esse docet
ponderibus et motibus. Ne ille et deum opere magno liberat et me timore.
Quis enim potest, cum existimet curari se a deo, non et dies et noctes
divinum numen horrere et, si quid adversi acciderit--quod cui non
accidit?--extimescere ne id iure evenerit? Nec Stratoni tamen adsentior,
nec vero tibi. Modo hoc, modo illud probabilius videtur.

XXXIX. 122. Latent ista omnia, Luculle, crassis occultata et circumfusa
tenebris, ut nulla acies humani ingeni tanta sit, quae penetrare in caelum,
terram intrare possit: corpora nostra non novimus: qui sint situs partium,
quam vim quaeque pars habeat ignoramus. Itaque medici ipsi, quorum
intererat ea nosse, aperuerunt, ut viderentur. Nec eo tamen aiunt empirici
notiora esse illa, quia possit fieri ut patefacta et detecta mutentur. Sed
ecquid nos eodem modo rerum naturas persecare, aperire, dividere possumus,
ut videamus terra penitusne defixa sit et quasi radicibus suis haereat an
media pendeat? 123. Habitari ait Xenophanes in luna eamque esse terram
multarum urbium et montium. Portenta videntur, sed tamen neque ille, qui
dixit, iurare posset, ita se rem habere, neque ego non ita. Vos etiam
dicitis esse e regione nobis, e contraria parte terrae, qui adversis
vestigiis stent contra nostra vestigia, quos αντιποδας vocatis: cur mihi
magis suscensetis, qui ista non aspernor, quam iis, qui, cum audiunt,
desipere vos arbitrantur? Hicetas Syracusius, ut ait Theophrastus, caelum,
solem, lunam, stellas, supera denique omnia stare censet neque praeter
terram rem ullam in mundo moveri: quae cum circum axem se summa celeritate
convertat et torqueat, eadem effici omnia, quae, si stante terra caelum
moveretur. Atque hoc etiam Platonem in Timaeo dicere quidam arbitrantur,
sed paulo obscurius. Quid tu, Epicure? loquere. Putas solem esse tantulum?
Egone? ne bis quidem tantum! Et vos ab illo irridemini et ipsi illum
vicissim eluditis. Liber igitur a tali irrisione Socrates, liber Aristo
Chius, qui nihil istorum sciri putat posse. 124. Sed redeo ad animum et
corpus. Satisne tandem ea nota sunt nobis, quae nervorum natura sit, quae
venarum? tenemusne quid sit animus, ubi sit? denique sitne an, ut
Dicaearcho visum est, ne sit quidem ullus? Si est, tresne partis habeat, ut
Platoni placuit, rationis, irae, cupiditatis, an simplex unusque sit? si
simplex, utrum sit ignis an anima an sanguis an, ut Xenocrates, numerus
nullo corpore--quod intellegi quale sit vix potest--et, quidquid est,
mortale sit an aeternum? nam utramque in partem multa dicuntur. Horum
aliquid vestro sapienti certum videtur, nostro ne quid maxime quidem
probabile sit occurrit: ita sunt in plerisque contrariarum rationum paria
momenta.

XL. 125. Sin agis verecundius et me accusas, non quod tuis rationibus non
adsentiar, sed quod nullis, vincam animum cuique adsentiar deligam ... quem
potissimum? quem? Democritum: semper enim, ut scitis, studiosus nobilitatis
fui. Urguebor iam omnium vestrum convicio. Tune aut inane quicquam putes
esse, cum ita completa et conferta sint omnia, ut et quod movebitur
corporum cedat et qua quidque cesserit aliud ilico subsequatur? aut atomos
ullas, e quibus quidquid efficiatur, illarum sit dissimillimum? aut sine
aliqua mente rem ullam effici posse praeclaram? et cum in uno mundo ornatus
hic tam sit mirabilis, innumerabilis supra infra, dextra sinistra, ante
post, alios dissimilis, alios eiusdem modi mundos esse? et, ut nos nunc
simus ad Baulos Puteolosque videamus, sic innumerabilis paribus in locis
isdem esse nominibus, honoribus, rebus gestis, ingeniis, formis, aetatibus,
isdem de rebus disputantis? et, si nunc aut si etiam dormientes aliquid
animo videre videamur, imagines extrinsecus in animos nostros per corpus
irrumpere? Tu vero ista ne asciveris neve fueris commenticiis rebus
adsensus. Nihil sentire est melius quam tam prava sentire. 126. Non ergo id
agitur, ut aliquid adsensu meo comprobem; quae tu, vide ne impudenter etiam
postules, non solum adroganter, praesertim cum ista tua mihi ne probabilia
quidem videantur. Nec enim divinationem, quam probatis, ullam esse
arbitror, fatumque illud, quo omnia contineri dicitis, contemno. Ne
exaedificatum quidem hunc mundum divino consilio existimo, atque haud scio
an ita sit.

XLI. Sed cur rapior in invidiam? licetne per vos nescire quod nescio? an
Stoicis ipsis inter se disceptare, cum his non licebit? Zenoni et reliquis
fere Stoicis aether videtur summus deus, mente praeditus, qua omnia
regantur. Cleanthes, qui quasi maiorum est gentium Stoicus, Zenonis
auditor, solem dominari et rerum potiri putat. Ita cogimur dissensione
sapientium dominum nostrum ignorare, quippe qui nesciamus soli an aetheri
serviamus. Solis autem magnitudinem--ipse enim hic radiatus me intueri
videtur ac monet ut crebro faciam mentionem sui--vos ergo huius
magnitudinem quasi decempeda permensi refertis: huic me quasi malis
architectis mensurae vestrae nego credere. Ergo dubium est uter nostrum
sit, leniter ut dicam, verecundior? 127. Neque tamen istas quaestiones
physicorum exterminandas puto. Est enim animorum ingeniorumque naturale
quoddam quasi pabulum consideratio contemplatioque naturae. Erigimur,
elatiores fieri videmur, humana despicimus, cogitantesque supera atque
caelestia haec nostra ut exigua et minima contemnimus. Indagatio ipsa rerum
cum maximarum tum etiam occultissimarum habet oblectationem. Si vero
aliquid occurrit, quod veri simile videatur, humanissima completur animus
voluptate. 128. Quaeret igitur haec et vester sapiens et hic noster, sed
vester, ut adsentiatur, credat, adfirmet, noster, ut vereatur temere
opinari praeclareque agi secum putet, si in eius modi rebus veri simile
quod sit invenerit. Veniamus nunc ad bonorum malorumque notionem: at paulum
ante dicendum est. Non mihi videntur considerare, cum physica ista valde
adfirmant, earum etiam rerum auctoritatem, si quae illustriores videantur,
amittere. Non enim magis adsentiuntur neque approbant lucere nunc, quam,
cum cornix cecinerit, tum aliquid eam aut iubere aut vetare, nec magis
adfirmabunt signum illud, si erunt mensi, sex pedum esse quam solem, quem
metiri non possunt, plus quam duodeviginti partibus maiorem esse quam
terram. Ex quo illa conclusio nascitur: si sol quantus sit percipi non
potest, qui ceteras res eodem modo quo magnitudinem solis approbat, is eas
res non percipit. Magnitudo autem solis percipi non potest. Qui igitur id
approbat, quasi percipiat, nullam rem percipit. Responderint posse percipi
quantus sol sit. Non repugnabo, dum modo eodem pacto cetera percipi
comprehendique dicant. Nec enim possunt dicere aliud alio magis minusve
comprehendi, quoniam omnium rerum una est definitio comprehendendi.

XLII. 129. Sed quod coeperam: Quid habemus in rebus bonis et malis
explorati? nempe fines constituendi sunt ad quos et bonorum et malorum
summa referatur: qua de re est igitur inter summos viros maior dissensio?
Omitto illa, quae relicta iam videntur, ut Herillum, qui in cognitione et
scientia summum bonum ponit: qui cum Zenonis auditor esset, vides quantum
ab eo dissenserit et quam non multum a Platone. Megaricorum fuit nobilis
disciplina, cuius, ut scriptum video, princeps Xenophanes, quem modo
nominavi, deinde eum secuti Parmenides et Zeno, itaque ab his Eleatici
philosophi nominabantur. Post Euclides, Socratis discipulus, Megareus, a
quo iidem illi Megarici dicti, qui id bonum solum esse dicebant, quod esset
unum et simile et idem semper. Hic quoque multa a Platone. A Menedemo
autem, quod is Eretria fuit, Eretriaci appellati, quorum omne bonum in
mente positum et mentis acie, qua verum cerneretur, Herilli similia, sed,
opinor, explicata uberius et ornatius. 130. Hos si contemnimus et iam
abiectos putamus, illos certe minus despicere debemus, Aristonem, qui cum
Zenonis fuisset auditor, re probavit ea quae ille verbis, nihil esse bonum
nisi virtutem, nec malum nisi quod virtuti esset contrarium: in mediis ea
momenta, quae Zeno voluit, nulla esse censuit. Huic summum bonum est in his
rebus neutram in partem moveri, quae αδιαφορια ab ipso dicitur. Pyrrho
autem ea ne sentire quidem sapientem, quae απαθεια nominatur. Has igitur
tot sententias ut omittamus, haec nunc videamus, quae diu multumque defensa
sunt. 131. Alii voluptatem finem esse voluerunt: quorum princeps
Aristippus, qui Socratem audierat, unde Cyrenaici. Post Epicurus, cuius est
disciplina nunc notior, neque tamen cum Cyrenaicis de ipsa voluptate
consentiens. Voluptatem autem et honestatem finem esse Callipho censuit:
vacare omni molestia Hieronymus: hoc idem cum honestate Diodorus: ambo hi
Peripatetici. Honeste autem vivere fruentem rebus iis, quas primas homini
natura conciliet, et vetus Academia censuit, ut indicant scripta Polemonis,
quem Antiochus probat maxime, et Aristoteles eiusque amici nunc proxime
videntur accedere. Introducebat etiam Carneades, non quo probaret, sed ut
opponeret Stoicis, summum bonum esse frui rebus iis, quas primas natura
conciliavisset. Honeste autem vivere, quod ducatur a conciliatione naturae,
Zeno statuit finem esse bonorum, qui inventor et princeps Stoicorum fuit.

XLIII. 132. Iam illud perspicuum est, omnibus iis finibus bonorum, quos
exposui, malorum finis esse contrarios. Ad vos nunc refero quem sequar:
modo ne quis illud tam ineruditum absurdumque respondeat: 'Quemlibet, modo
aliquem.' Nihil potest dici inconsideratius. Cupio sequi Stoicos.
Licetne--omitto per Aristotelem, meo iudicio in philosophia prope
singularem--per ipsum Antiochum? qui appellabatur Academicus, erat quidem,
si perpauca mutavisset, germanissimus Stoicus. Erit igitur res iam in
discrimine. Nam aut Stoicus constituatur sapiens aut veteris Academiae.
Utrumque non potest. Est enim inter eos non de terminis, sed de tota
possessione contentio. Nam omnis ratio vitae definitione summi boni
continetur, de qua qui dissident, de omni vitae ratione dissident. Non
potest igitur uterque sapiens esse, quoniam tanto opere dissentiunt, sed
alter. Si Polemoneus, peccat Stoicus, rei falsae adsentiens--nam vos quidem
nihil esse dicitis a sapiente tam alienum--: sin vera sunt Zenonis, eadem
in veteres Academicos _et_ Peripateticos dicenda. Hic igitur neutri
adsentietur? Sin, inquam, uter est prudentior? 133. Quid? cum ipse
Antiochus dissentit quibusdam in rebus ab his, quos amat, Stoicis, nonne
indicat non posse illa probanda esse sapienti? Placet Stoicis omnia peccata
esse paria. At hoc Antiocho vehementissime displicet. Liceat tandem mihi
considerare utram sententiam sequar. Praecide, inquit: statue aliquando
quidlibet. Quid, quod quae dicuntur et acuta mihi videntur in utramque
partem et paria? nonne caveam ne scelus faciam? Scelus enim dicebas esse,
Luculle, dogma prodere. Contineo igitur me, ne incognito assentiar: quod
mihi tecum est dogma commune. 134. Ecce multo maior etiam dissensio. Zeno
in una virtute positam beatam vitam putat. Quid Antiochus? Etiam, inquit,
beatam, sed non beatissimam. Deus ille, qui nihil censuit deesse virtuti,
homuncio hic, qui multa putat praeter virtutem homini partim cara esse,
partim etiam necessaria. Sed ille vereor ne virtuti plus tribuat quam
natura patiatur, praesertim Theophrasto multa diserte copioseque dicente.
Et hic metuo ne vix sibi constet, qui cum dicat esse quaedam et corporis et
fortunae mala, tamen eum, qui in his omnibus sit, beatum fore censeat, si
sapiens sit. Distrahor: tum hoc mihi probabilius, tum illud videtur, et
tamen, nisi alterutrum sit, virtutem iacere plane puto. Verum in his
discrepant.

XLIV. 135. Quid? illa, in quibus consentiunt, num pro veris probare
possumus? Sapientis animum numquam nec cupiditate moveri nec laetitia
efferri. Age, haec probabilia sane sint: num etiam illa, numquam timere,
numquam dolere? Sapiensne non timeat, si patria deleatur? non doleat, si
deleta sit? Durum, sed Zenoni necessarium, cui praeter honestum nihil est
in bonis, tibi vero, Antioche, minime, cui praeter honestatem multa bona,
praeter turpitudinem multa mala videntur, quae et venientia metuat sapiens
necesse est et venisse doleat. Sed quaero quando ista fuerint _ab_ Academia
vetere decreta, ut animum sapientis commoveri et conturbari negarent?
Mediocritates illi probabant et in omni permotione naturalem volebant esse
quendam modum. Legimus omnes Crantoris veteris Academici de luctu. Est enim
non magnus, verum aureolus et, ut Tuberoni Panaetius praecipit, ad verbum
ediscendus libellus. Atque illi quidem etiam utiliter a natura dicebant
permotiones istas animis nostris datas: metum cavendi causa, misericordiam
aegritudinemque clementiae, ipsam iracundiam fortitudinis quasi cotem esse
dicebant, recte secusne alias viderimus. 136. Atrocitas quidem ista tua quo
modo in veterem Academiam irruperit nescio: illa vero ferre non possum, non
quo mihi displiceant: sunt enim Socratica pleraque mirabilia Stoicorum,
quae παραδοξα nominantur, sed ubi Xenocrates, ubi Aristoteles ista tetigit?
hos enim quasi eosdem esse voltis. Illi umquam dicerent sapientis solos
reges, solos divites, solos formosos? omnia, quae ubique essent, sapientis
esse? neminem consulem, praetorem, imperatorem, nescio an ne quinquevirum
quidem quemquam nisi sapientem? postremo, solum civem, solum liberum?
insipientis omnis peregrinos, exsules, servos, furiosos? denique scripta
Lycurgi, Solonis, duodecim tabulas nostras non esse leges? ne urbis quidem
aut civitatis, nisi quae essent sapientium? 137. Haec tibi, Luculle, si es
adsensus Antiocho, familiari tuo, tam sunt defendenda quam moenia: mihi
autem bono modo, tantum quantum videbitur.

XLV. Legi apud Clitomachum, cum Carneades et Stoicus Diogenes ad senatum in
Capitolio starent, A. Albinum, qui tum P. Scipione et M. Marcello coss.
praetor esset, eum, qui cum avo tuo, Luculle, consul fuit, doctum sane
hominem, ut indicat ipsius historia scripta Graece, iocantem dixisse
Carneadi: 'Ego tibi, Carneade, praetor esse non videor, quia sapiens non
sum: nec haec urbs nec in ea civitas.' Tum ille: 'Huic Stoico non videris.'
Aristoteles aut Xenocrates, quos Antiochus sequi volebat, non dubitavisset
quin et praetor ille esset et Roma urbs et eam civitas incoleret. Sed ille
noster est plane, ut supra dixi, Stoicus, perpauca balbutiens. 138. Vos
autem mihi veremini ne labar ad opinionem et aliquid asciscam et comprobem
incognitum, quod minime voltis. Quid consilii datis? Testatur saepe
Chrysippus tres solas esse sententias, quae defendi possint, de finibus
bonorum: circumcidit et amputat multitudinem: aut enim honestatem esse
finem aut voluptatem aut utrumque: nam qui summum bonum dicant id esse, si
vacemus omni molestia, eos invidiosum nomen voluptatis fugere, sed in
vicinitate versari, quod facere eos etiam, qui illud idem cum honestate
coniungerent, nec multo secus eos, qui ad honestatem prima naturae commoda
adiungerent: ita tres relinquit sententias, quas putat probabiliter posse
defendi. 139. Sit sane ita--quamquam a Polemonis et Peripateticorum et
Antiochi finibus non facile divellor, nec quicquam habeo adhuc
probabilius--, verum tamen video quam suaviter voluptas sensibus nostris
blandiatur. Labor eo, ut adsentiar Epicuro aut Aristippo. Revocat virtus
vel potius reprehendit manu: pecudum illos motus esse dicit, hominem iungit
deo. Possum esse medius, ut, quoniam Aristippus, quasi animum nullum
habeamus, corpus solum tuetur, Zeno, quasi corporis simus expertes, animum
solum complectitur, ut Calliphontem sequar, cuius quidem sententiam
Carneades ita studiose defensitabat, ut eam probare etiam videretur.
Quamquam Clitomachus adfirmabat numquam se intellegere potuisse quid
Carneadi probaretur. Sed, si istum finem velim sequi, nonne ipsa veritas et
gravis et recta ratio mihi obversetur? Tu, cum honestas in voluptate
contemnenda consistat, honestatem cum voluptate tamquam hominem cum belua
copulabis?

XLVI. 140. Unum igitur par quod depugnet reliquum est, voluptas cum
honestate. De quo Chrysippo fuit, quantum ego sentio, non magna contentio.
Alteram si sequare, multa ruunt et maxime communitas cum hominum genere,
caritas, amicitia, iustitia, reliquae virtutes: quarum esse nulla potest,
nisi erit gratuita. Nam quae voluptate quasi mercede aliqua ad officium
impellitur, ea non est virtus, sed fallax imitatio simulatioque virtutis.
Audi contra illos, qui nomen honestatis a se ne intellegi quidem dicant,
nisi forte, quod gloriosum sit in volgus, id honestum velimus dicere:
fontem omnium bonorum in corpore esse, hanc normam, hanc regulam, hanc
praescriptionem esse naturae, a qua qui aberravisset, eum numquam quid in
vita sequeretur habiturum. 141. Nihil igitur me putatis, haec et alia
innumerabilia cum audiam, moveri? Tam moveor quam tu, Luculle, neque me
minus hominem quam te putaveris. Tantum interest, quod tu, cum es commotus,
adquiescis, adsentiris, approbas, verum illud certum, comprehensum,
perceptum, ratum, firmum, fixum esse vis, deque eo nulla ratione neque
pelli neque moveri potes: ego nihil eius modi esse arbitror, cui si
adsensus sim, non adsentiar saepe falso, quoniam vera a falsis nullo
discrimine separantur, praesertim cum iudicia ista dialecticae nulla sint.

142. Venio enim iam ad tertiam partem philosophiae. Aliud iudicium
Protagorae est, qui putet id cuique verum esse, quod cuique videatur: aliud
Cyrenaicorum, qui praeter permotiones intimas nihil putant esse iudicii:
aliud Epicuri, qui omne iudicium in sensibus et in rerum notitiis et in
voluptate constituit. Plato autem omne iudicium veritatis veritatemque
ipsam abductam ab opinionibus et a sensibus cogitationis ipsius et mentis
esse voluit. 143. Num quid horum probat noster Antiochus? Ille vero ne
maiorum quidem suorum. Ubi enim aut Xenocratem sequitur, cuius libri sunt
de ratione loquendi multi et multum probati, aut ipsum Aristotelem, quo
profecto nihil est acutius, nihil politius? A Chrysippo pedem nusquam.

XLVII. Quid ergo Academici appellamur? an abutimur gloria nominis? aut cur
cogimur eos sequi, qui inter se dissident? In hoc ipso, quod in elementis
dialectici docent, quo modo iudicare oporteat verum falsumne sit, si quid
ita conexum est, ut hoc, 'si dies est, lucet,' quanta contentio est! Aliter
Diodoro, aliter Philoni, Chrysippo aliter placet. Quid? cum Cleanthe
doctore suo quam multis rebus Chrysippus dissidet! quid? duo vel principes
dialecticorum, Antipater et Archidemus, opiniosissimi homines, nonne multis
in rebus dissentiunt? 144. Quid me igitur, Luculle, in invidiam et tamquam
in contionem vocas? et quidem, ut seditiosi tribuni solent, occludi
tabernas iubes? quo enim spectat illud, cum artificia tolli quereris a
nobis, nisi ut opifices concitentur? qui si undique omnes convenerint,
facile contra vos incitabuntur. Expromam primum illa invidiosa, quod eos
omnis, qui in contione stabunt, exsules, servos, insanos esse dicatis:
deinde ad illa veniam, quae iam non ad multitudinem, sed ad vosmet ipsos,
qui adestis, pertinent. Negat enim vos Zeno, negat Antiochus scire
quicquam. Quo modo? inquies: nos enim defendimus etiam insipientem multa
comprehendere. 145. At scire negatis quemquam rem ullam nisi sapientem. Et
hoc quidem Zeno gestu conficiebat. Nam, cum extensis digitis adversam manum
ostenderat, 'visum,' inquiebat, 'huius modi est.' Deinde, cum paulum
digitos contraxerat, 'adsensus huius modi.' Tum cum plane compresserat
pugnumque fecerat, comprehensionem illam esse dicebat: qua ex similitudine
etiam nomen ei rei, quod ante non fuerat, καταληψιν imposuit. Cum autem
laevam manum adverterat et illum pugnum arte vehementerque compresserat,
scientiam talem esse dicebat, cuius compotem nisi sapientem esse neminem.
Sed qui sapientes sint aut fuerint ne ipsi quidem solent dicere. Ita tu
nunc, Catule, lucere nescis nec tu, Hortensi, in tua villa nos esse. 146.
Num minus haec invidiose dicuntur? nec tamen nimis eleganter: illa
subtilius. Sed quo modo tu, si nihil comprehendi posset, artificia
concidere dicebas neque mihi dabas id, quod probabile esset, satis magnam
vim habere ad artis, sic ego nunc tibi refero artem sine scientia esse non
posse. An pateretur hoc Zeuxis aut Phidias aut Polyclitus, nihil se scire,
cum in iis esset tanta sollertia? Quod si eos docuisset aliquis quam vim
habere diceretur scientia, desinerent irasci: ne nobis quidem suscenserent,
cum didicissent id tollere nos, quod nusquam esset, quod autem satis esset
ipsis relinquere. Quam rationem maiorum etiam comprobat diligentia, qui
primum iurare 'ex sui animi sententia' quemque voluerunt, deinde ita teneri
'si sciens falleret,' quod inscientia multa versaretur in vita, tum, qui
testimonium diceret, ut 'arbitrari' se diceret etiam quod ipse vidisset,
quaeque iurati iudices cognovissent, ea non ut esse facta, sed ut 'videri'
pronuntiarentur.

XLVIII. 147. Verum, quoniam non solum nauta significat, sed etiam Favonius
ipse insusurrat navigandi nobis, Luculle, tempus esse et quoniam satis
multa dixi, est mihi perorandum. Posthac tamen, cum haec quaeremus, potius
de dissensionibus tantis summorum virorum disseramus, de obscuritate
naturae deque errore tot philosophorum, qui de bonis contrariisque rebus
tanto opere discrepant, ut, cum plus uno verum esse non possit, iacere
necesse sit tot tam nobilis disciplinas, quam de oculorum sensuumque
reliquorum mendaciis et de sorite aut pseudomeno, quas plagas ipsi contra
se Stoici texuerunt. 148. Tum Lucullus: Non moleste, inquit, fero nos haec
contulisse. Saepius enim congredientes nos, et maxime in Tusculanis
nostris, si quae videbuntur, requiremus. Optime, inquam, sed quid Catulus
sentit? quid Hortensius? Tum Catulus: Egone? inquit, ad patris revolvor
sententiam, quam quidem ille Carneadeam esse dicebat, ut percipi nihil
putem posse, adsensurum autem non percepto, id est, opinaturum sapientem
existimem, sed ita, ut intellegat se opinari sciatque nihil esse quod
comprehendi et percipi possit: qua re εποχην illam omnium rerum non
probans, illi alteri sententiae, nihil esse quod percipi possit, vehementer
adsentior. Habeo, inquam, sententiam tuam nec eam admodum aspernor. Sed
tibi quid tandem videtur, Hortensi? Tum ille ridens: Tollendum. Teneo te,
inquam: nam ista Academiae est propria sententia. Ita sermone confecto
Catulus remansit: nos ad naviculas nostras descendimus.